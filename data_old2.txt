
双雁东北飞，飞飞向城阙。声含海上飙，影带吴山月。有客从南来，遗我一书札。上写召旻诗，如彼泉池竭。下列周鼎文，食人象饕餮。书成重密缄，一字一泣血。传之与贵人，相视莫敢发。所计一身肥，岂望天下活。


微言既以绝，一变为从横。下以游侠权，上以刑名衡。六国固蚩蚩，汉兴亦攘攘。不有董夫子，大道何由明。孝武尊六经，其功冠百王。节义生人材，流风被东京。世儒昧治本，一槩而相量。于乎三代还，此人安可忘。


人生中古馀，谁能免尤悔。况余庸驽姿，侧身涉危殆。窫窬起东嵎，长鲸翻渤澥。斯人且鱼烂，士类同禽骇。禀性特刚方，临难讵可改。伟节不西行，大祸何繇解。


伊尹适有夏，太公之朝歌。吾侪亦此时，将若苍生何。跨驴入长安，七贵相经过。不敢饰车马，资用防其多。岂无取诸人，量足如饮河。顾视世间人，夷清而惠和。丈夫各有志，不用相讥诃。君今寓高都，连山阻巍峨。佳诗远寄将，建安激馀波。想见萧寺中，抱膝苦吟哦。古人尚詶言，亦期相切磋。愿君无受惠，受惠难负荷。愿君无倦游，倦游意蹉跎。


在昔尼父圣，韦编尚三绝。况于章句儒，未晓八卦列。相看五十馀，行事无一达。坐见悔吝丛，举足防磋跌。日昃乃研思，犹幸非大耋。微言讵可寻，斯理庶不灭。寡过殊未能，岂厌丁宁说。是时秋雨开，凉风起天末。蟋蟀吟堂阶，疏林延夕月。草木得坚成，吾人珍晚节。亮哉岁寒心，不变霜与雪。忧患自古然，守之俟来哲。


生年十五馀，即与人事接。中更世难婴，书史伹涉猎。率尔好为文，蔚然富枝叶。终愧康成学，久旷周孔业。日西岁将晏，行事苦不立。礼堂写六经，庶几犹可及。俗流好郑卫，淫词自亲狎。用以扶道真，十无一二合。出门游万里，踽踽恒负笈。晚得逢萧君，探赜穷鲁汲。车中服子慎，一见语便洽。上考三传讹，独授尼父法。方深得朋喜，岂料归欤急。黄鹤对青山，翩然鼓江楫。浮云翳楚天，引领空于邑。何时复相从，问奇补三箧。惟期夕愓心，不负朋簪盍。


十载相逢汾一曲，新诗历落鸣寒玉。悬瓮山前百道泉，台骀祠下千章木。登车冲雨马频嘶，似惜连钱锦障泥。并州城外无行客，且共刘琨听夜鸡。


三晋阸河山，登览苦不畅。我欲西之秦，潜身睨霸王。一朝得李生，词坛出飞将。撝呵斗极回，含吐黄河涨。上论周汉初，规模迭开创。以及文章家，流传各宗匠。道术病分门，交游畏流宕。朋党据国中，雌黄恣腾谤。吾道贵大公，片言折邪妄。论事如造车，欲决南辕向。观人如列鼎，欲察神奸状。稍存俞咈词，不害千喁唱。君无曲学阿，我弗当仁让。更读诗百篇，陡觉神采壮。先我入深岩，嵚崟剖重嶂。高披地络文，下挈竺乾藏。大气橐山川，雄风被边障。泚笔作长歌，临岐为余贶。自哂同坎蛙，难佐北溟浪。惟此区区怀，颇亦师直谅。窃闻关西士，自昔多风尚。豁达贯古今，然诺坚足仗。如君复几人，可惬平生望。东还再见君，床头倒春酿。


唐纲既不振，国姓赐沙陀。遂据晋阳宫，表里收山河。朱温一篡弑，发愤横雕戈。虽报上源雠，大义良不磨。竟得扫京雒，九庙仍登歌。伶官陨庄宗，爱婿亡从珂。传祚颇不长，功名诚足多。我来雁门郡，遗冢高嵯峨。寺中设王像，绯袍熊皮靴。旁有黄衣人，年少神磊砢。想见三垂冈，百年泪滂沱。敌人亦太息，如此孺子何。千载赐姓人，流汗难重过。


永嘉一蒙尘，中原遂翻覆。名胡石勒诛，触眇苻生戮。哀哉周汉人，离此干戈毒。去去王子年，独向深岩宿。


霍山古帝畿，崔嵬据汾左。东环太行趋，北负恒山坐。幽泉迸雷出，奇峰挟云堕。百物饶姿容，名花献千朵。庙食当山阿，重门奠磊砢。像设犹古先，冠裳蒙堀堁。春雪覆松杉，堂基对蓬颗。主守各散亡，空室无一锁。五镇称副岳，亦能降淫祸。岂忘帝王朝，时陟高山堕。黍稷既非馨，趋将况云惰。神人一失职，庶事交丛脞。有寺号兴唐，近在祠东埵。昔日义旗来，列宿纷㫊

      

吁嗟乎，三代以后天倾西北不复补，但见悲风淅淅吹终古。日月星辰若缀旒，赤黄青白交旁午。北极偏高南极低，四时错迕乖寒暑。城沦洪水海成田，六鳌簸荡中流柱。羲和益稷不任事，画州造历迷尧禹。弯弓不射九日落，苍苍列象生毛羽。仁人志士久郁邑，精卫空费西山土。排天门，荡地户，见天皇，与天姥。五色之石空斑懒，道旁委弃无人取。长人十二来临洮，符姚刘石相雄豪。天竺之书入中国，三千弟子多其曹。凉州龟兹奏宫庙，汉魏雅乐随波涛。花门吐蕃日侵轶，天子数出长安逃。人似鱼虾随水落，世以东南为大壑。一半乾坤长草莱，山南代北虚城郭。百年旧迹邈艰记，遗宫别寝屯狐貉。至今赵城之东八里有冢尚崔嵬，不见娲皇来制作。里人言是古高媒，万世昏姻自此开。华渚虹藏河马去，三皇五帝愁胚胎。奇功异事不可问，汾边山下馀芦灰。惟天生民，无主乃乱。必有圣人，以续周汉。如冬复如春，日月如更旦。剥复相乘除，包牺肇爻彖。不见风陵之堆高突兀，没入河中寻复出，天回地转无多日。


文皇都北平，始建天津卫。内以辅神京，外彻溟海际。南北泻两河，吐纳百川细。挽漕日夜来，贡赋无留滞。重臣镇其间，鼎足分宣蓟。岂惟念输将，隐然存大计。孽盗踵巢芝，共主非幽厉。曾无一矢遗，歘启都城闭。马嵬止元宗，曹阳宿献帝。虽云两日程，乘舆岂能诣。先帝一出宫，洞然知国势。与其蹈危涂，不若宫中缢。呜呼事一乖，宇宙遂颠蹶。开府固庸才，奉头竟南逝。侈言曲突谋，纵有亦奚济。何人为史官，直笔扫芜翳。登陴望九门，临风洒哀涕。


诸陵何崔嵬，不改苍然色。下蟠厚地深，上峻青天极。佳气郁葱䓤，灵长讵可测。云何宫阙旁，坐见獯东偪。空劳牲醴陈，微寘神岂食。仁言人所欣，盗言人所惑。小修此陵园，大屑我社稷。朅来复仲春，再拜剪荆棘。臣子分则同，骏奔乃其职。区区犬马心，愧乏匡扶力。


六陵饶荆榛，白日愁春雨。山原互起伏，井邑犹成聚。偃折冬青枝，哀哀叫杜宇。海水再桑田，江头动金鼓。蹑屩一迁逡，泪洒攒宫土。


神州既陆沉，时命乃大谬。南望建阳山，荒阡馀石兽。生违鹿柴居，死欠狐邱首。矢口为诗文，吐言每奇秀。扬州九月中，煨芋试新酎。猛志雷破山，剧谈河放溜。否终当自倾，伫待名贤救。落落我等存，一绳维宇宙。


成祖昔定都，乃省兹山阳。群山自天来，势若蛟龙翔。东趾据卢龙，西脊驰太行。后尻坐黄花，前面临神京。中有万年宅，名曰康家庄。可容百万人，豁然开明堂。维时将作臣，奉旨趋傍傍。盛德比霸杜，宏规轶瀍邙。雷电驱元冥，白云升帝乡。三光坠榆木，穷北回辒辌。駊騀金粟堆，寂寞桥山藏。右献左次景，裕茂迤西旁。泰陵在茂西，稍折南维康。永陵在东南，规模特恢张。碝石为元墀，丹青焕雕梁。昭近九龙池，定依昭左方。其制亦如永，工丽踰孝长。庆居献西隅，德奠永东冈。环山数十里，松柏参天苍。列宗每驾朝，百执恒趋跄。一年祭三举，侍从来班扬。诗追安世歌，典与郊禘光。自伤下土臣，不睹昭代章。天祸降宗国，灭我圣哲王。渴葬池水南，灵宫迫妃殇。上无宝城制，周匝唯砖墙。下有中涓坟，陪葬义所当。殿上立三主，并列田娘娘。问此何代礼，哽咽不可详。麦饭提一箪，枣榛提一筐。村酒与山蔬，一一自携将。下阶拜稽首，出涕双浪浪。主祭非曾孙，降假非宗祊。重上诸陵间，裴回复彷徨。茂陵树千株，独立不受戕。门阖尚完具，上头安御床。自康以接庆，小树多榆枋。殿楼尽黄瓦，逶迤各相望。康昭二明楼，并遭劫火亡。定陵毁大殿，以及东西廊。馀陵半无门，累甓仍支杗。尚存宰牲亭，暨外诸监房。百人十有二，袍笏兼戎装。六兽柱则四，制与钟山亢。跨以七孔桥，峙以白石坊。仁宗所制碑，崷萃当中央。行宫已颓坏，御路徒荒凉。每陵二太监，犹自称司香。人给地数亩，把耒耕山场。春秋祭碑下，共用一豕羊。皆云牧骑来，斫伐尤披猖。并力与之争，仅得保界疆。有盗贵妃冢，斩首竿以枪。于时奸宄民，瞿然始惩创。绕陵凡六口，六口各有兵。一陵立一卫，卫设屯与仓。居庸有总兵，昌平有侍郎。一朝尽散迸，无复陵京防。燕山自峨峨，沙河自汤汤。皇天自高高，后土自芒芒。下痛万赤子，上呼十四皇。哭帝帝不闻，吁天天无常。幽都蹲土伯，九关飞虎伥。日月相蚀亏，列宿为参商。自古有殂落，剧哉哀姚黄。从臣去鼎湖，二妃沈江湘。仓皇一抔土，十五零秋霜。天运未可亿，天心未可量。仲华复西京，崔损修中唐。谁能寄此诗，雅颂同洋洋。


宋世都临安，江山已失据。犹誇天目山，龙翔而凤翥。重江险足凭，百货东南聚。于此号行都，六帝銮舆驻。西输楚蜀资，北拥淮海戍。湖光映罘罳，山色连宫树。两国罢干戈，君臣日游豫。襄樊一陷没，千里无完固。梵呗响殿庭，番僧抇陵墓。天运亦何常，以此思其惧。浙西钱谷地，不以封宗室。南渡始侨藩，懿亲藉丞弼。序非涿郡疏，德则琅邪匹。如何负扆谋，苍黄止三日。那肱召周军，北庭王卫律。所以敌国人，尽得我虚实。青丝江上来，朱邸城中出。一代都人士，尽屈穹庐䣛。谁为斩逆臣，一奋南史笔。


芒芒碣石东，此关自天作。粤惟中山王，经营始开拓。东支限重门，幽州截垠堮。前海弥浩溔，后岭横岝㟧。紫塞为周垣，苍山为锁钥。缅思开创初，设险制东索。中叶狃康娱，小有干王略。抚顺矢初穿，广宁旗巳落。抱头化贞逃，束手廷弼却。骎骎河以西，千里屯毡幕。关外修八城，指麾烦内阁。杨公筑二翼，东西立罗郭。时称节镇雄，颇折氛祲恶。神京既颠陨，国势靡所托。启关元帅降，歃血名王诺。自此来域中，土崩无斗格。海燕春乳楼，胡鹰晓飞泊。七庙竟为灰，六州难铸错。


黄君济川才，大器晚成就。一出事君王，牧马踰岭岫。元臣举国降，羽葆蒙尘狩。崎岖遂奔亡，空山侣猿狖。萧然冶城侧，穷巷一𨴻僦

      

呜呼古燕京，金元递开创。初兴靖难师，遂驻时巡仗。制掩汉唐闳，德俪商周王。巍峨大明门，如翚峙南向。其阳肇圜丘，列圣凝灵贶。其内廓乾清，至尊俨旒纩。缭以皇城垣，靓深拟天上。其旁列两街，省寺郁相望。经营本睿裁，斲削命般匠。鼎从郏鄏卜，宅是成周相。穹然对两京，自古无与抗。酆宫逊显敞，未央失宏壮。西来太行条，连天瞩崖嶂。东尽巫闾支，界海看滉瀁。居中守在支，临秋国为防。人物并浩穰，风流馀慨忼。百货集广馗，九金归府藏。通州船万艘，便门车千两。绵延祀四六，三灵哀板荡。紫塞吟悲笳，黄图布毡帐。狱囚圻父臣，郊死凶门将。悲号煤山缢，泣血思陵葬。中华竟崩沦，燔瘗久虚旷。宗子洎群臣，鸢岑与黔涨。丁年抱国耻，未获居一障。垂老入都门，有愿无繇偿。足穿贫士履，首戴狂生盎。愁同箕子过，悴比湘累放。纵横数遗事，太息观今向。农

      

自昔遘难初，城邑遭屠割。几同赵卒坑，独此一人活。既偷须臾生，讵敢辞播越。十年四五迁，今复客天末。田园已侵并，书卷亦剽夺。尚虞陷微文，雉罗不自脱。却喜对山川，壮怀稍开豁。秉心在忠信，持身类迂阔。朋友多相怜，此志贯穷达。虽邻河伯居，未肯求呴沫。出国每徒行，花时犹衣褐。以此报知交，无为久恻怛。


老者人所敬，于今乃贱之。临财但苟得，不复知廉维。五官既不全，造请无虚时。赵孟语谆谆，烦乱不可治。期颐悲褚渊，耄齿嗟苏威。以此住人间，动踂为世嗤。嶷嶷林先生，自小工文辞。彬彬万历中，名硕相因依。高会白下亭，卜筑清溪湄。同心游岱宗，谊友从湘累。江山忽改色，草木皆枯萎。受命松柏独，不改青青姿。今年八十一，小字书新诗。方正既无诎，聪明矧未衰。吾闻王者兴，巡狩名山来。百年且就见，况德为人师。唯此耇成人，皇天所慭遗。以洗多寿辱，以作邦家基。


仲尼一旅人，栖栖去齐卫。当其在陈时，亦设先人祭。深哉告孟言，缅矣封防制。而我亦何为，远游及三岁。前年北踰汶，顷者东过蓟。三世但一身，南瞻每挥涕。未敢废烝尝，无由办羊彘。粟从仁者求，酒向邻家贳。庶几傥来歆，精灵眇天际。不知自兹往，吾驾焉所税。世故多屯邅，曰归未成计。疢如切中心，没齿安蔬粝。


北京一崩沦，国史遂中绝。二十有四年，记注亦残缺。中更支与贼，出入五轇轕。亡城与破军，纷错难具说。三案多是非，反覆同一辙。始终为门户，竟与国俱灭。我欲问计吏，朝会非王都。我欲登兰台，秘书入东虞。文武道未亡，臣子不敢诬。窜身云梦中，幸与国典俱。有志述三朝，并及海宇图。一书未及成，触此忧患途。同方有潘子，自小耽文史。荦然持巨笔，直溯明兴始。谓惟司马迁，作书有条理。自馀数十家，充栋徒为尔。上下三百年，粲然得纲纪。索居患无朋，何意来金陵。家在钟山旁，云端接觚棱。亲见高帝时，日月东方升。山川发秀丽，人物流名称。到今王气存，疑有龙虎兴。把酒为君道，千秋事难讨。一代多文章，相随没幽草。城无弦诵生，柱歾藏书老。同文化支字，劫火烧丰镐。自非尼父生，六经亦焉保。夏亡传禹贡，周衰垂六官。后王有所凭，苍生蒙治安。皇祖昔宾天，天地千年寒。闻知有小臣，复见文物完。此人待聘珍，此书藏名山。顾我虽逢掖，犹然抱遗册。定哀三世间，所历如旦夕。颇闻董生语，曾对西都客。期君共编摩，不坠文献迹。便当挈残书，过尔溪上宅。


人臣遇变时，亡或愈于死。夏祚方中微，靡奔一人尔。二斟有遗迹，当日兵所起。世人不达权，但拜孤山祀。


我行适东方，将寻孔北海。此地有遗风，其人已千载。英名动刘备，一为却管亥。后此复何人，崎岖但荒垒。


吾家有赐茔，近在尚书浦。前区百亩田，后启重门堵。子姓俨成行，科名多接武。家风万石传，花竹平泉圃。蝉联二百祀，魂魄犹兹土。一旦阅沧桑，他人代为主。痛我游子身，中年遭薄祜。驱车去关河，行行远豺虎。亲朋不可见，何况予同父。碌碌想阿奴，耕田故辛苦。行者叹四方，居者愁门户。岂为别离哀，努力念尔祖。


清切频吹越石笳，穷愁犹驾阮生车。时当汉腊遗臣祭，义激韩雠旧相家。陵阙生哀回夕照，河山垂泪发春花。相将便是天涯侣，不用虚乘犯斗槎。


赵公化去时，一琴遗使君。五年作太守，却反东皋耘。有时意不惬，来蹑劳山云。临风发宫商，二气相絪缊。可怜成连意，空山无人闻。我欲从君栖，山厓与海濆。


是日惊秋老，相望各一涯。离怀销浊酒，愁眼见黄花。天地存肝胆，江山阅鬓华。多蒙千里讯，逐客巳无家。


我行至北方，所见皆一概。岂有田子春，尚守卢龙塞。驱车且东之，英风宛然在。山中无父老，故宅恐荒秽。浭水久还流，盘山仍面内。地道无亏崩，天行有蒙昧。骋目一遐观，浩然发深忾。可怜壮游人，不遇熙明代。



        丽汉金波满，当筵玉斝倾。因思频聚散，几复换亏盈。光彻离襟冷，声符别管清。那堪还目此，两地倚楼情。

      

劳山拔地九千丈，崔嵬势压齐之东。下视大海出日月，上接元气包鸿

      

十载江南事已非，与君辛苦各生归。愁看京口三军溃，痛说扬州十日围。碧血未消今战垒，白头相见旧征衣。东京朱祜年犹少，莫向尊前叹式微。


日入空山海气侵，秋光千里自登临。十年天地干戈老，四海苍生吊哭深。水涌神山来白鸟，云浮仙阙见黄金。此中何处无人世，只恐难酬烈士心。满地关河一望哀，彻天烽火照胥台。名王白马江东去，故国降幡海上来。秦望云空阳鸟散，冶山天远朔风回。楼船见说军容盛，左次犹虚授钺才。南营乍浦北南沙，终古提封属汉家。万里风烟通日本，一军旗鼓向天涯。楼船已奉征蛮敕，博望空乘泛海槎。愁绝王师看不到，寒涛东起日西斜。长看白日下芜城，又见孤云海上生。感慨河山追失计，艰难戎马发深情。埋轮拗镞周千亩，蔓草枯杨汉二京。今日大梁非旧国，夷门愁杀老侯赢。



        　　人之为学，不日进则日退。独学无友，则孤陋而难成。久处一方，则习染而不自觉。不幸而在穷僻之域，无车马之资，犹当博学审问，古人与稽，以求其是非之所在，庶几可得十之五六。若既不出户，又不读书，则是面墙之士，虽有子羔、原宪之贤，终无济于天下。子曰：“十室之邑，必有忠信如丘者焉，不如丘之好学也。”夫以孔子之圣，犹须好学，今人可不勉乎？

      

大江从西来，东抵长干冈。至今号栅洪，对城横石梁。落日照金陵，火旻生秋凉。都城久尘坌，出郊且相羊。客有五六人，鼓枻歌沧浪。盘中设瓜果，几案罗酒浆。上坐老沙门，旧日名省郎。曾折帝廷槛，几死丹陛旁。天子自明圣，毕竟诛安昌。南走侍密勿，一身再奔亡。复有一少者，沈毅尤非常。不肯道姓名，世莫知行藏。其馀数君子，须眉各轩昂。为我操南音，未言神已伤。流贼自中州，楚实当其吭。出入十五郡，南国无安疆。血成江汉流，骨与灊庐望。赫怒我先帝，亲遣元臣行。北落开和门，三台动光芒。一旦霣大命，藩后残荆襄。遂令三楚间，哀哉久战场。宁南佩侯印，忽焉竟披猖。称兵据上流，以国资东阳。岂无材略士，忍死奔遐荒。落雁衡北回，穷乌树南翔。可怜洞庭水，遗烈存中湘。连营十三镇，恣肆无朝纲。夜半相诛屠，三宫离武冈。黔中亦楚地，君长皆印章。国家有驱除，往往用土狼。积雨闭摩泥，毒流涨昆明。蛮陬地斗绝，极目天茫茫。顷者西方兵，连岁争辰阳。心悼黄屋远，眼倦烽火忙。楚虽三户存，其人故倔彊。崎岖二君子，志意不可量。郧公抗忠贞，左徒吐洁芳。举头是青天，不见二曜光。何意多同心，合沓来诸方。仆本吴趋士，雅志陵秋霜。适来新亭宴，得共宾主觞。戮力事神州，斯言固难忘。我宁为楚囚，流涕空沾裳。



        月满缑山夜，风传子晋笙。初闻盈谷远，渐听入云清。杳异人间曲，遥分鹤上情。孤鸾惊欲舞，万籁寂无声。此夕留烟驾，何时返玉京。唯愁音响绝，晓色出都城。


宵来骑白马，蹑电向钟山。忽遇穷途伴，相将一哭还。君来犹五月，不逐秦淮节。携手宿荒郊，行吟对宫阙。此去到芜湖，山光似旧无。若经巡幸地，为我少踟蹰。



        离情折杨柳，此别异春哉。含露东篱艳，泛香南浦杯。惜持行次赠，留插醉中回。暮齿如能制，玉山甘判颓。

      


        陇外长亭堠，山深古塞秋。不知呜咽水，何事向西流？

      


        扬柳映春江，江南转佳丽。吴门绿波里，越国青山际。游宦常往来，津亭暂临憩。驿前苍石没，浦外湖沙细。象晚宴且久，孤舟迥然逝。云留西北客，气歇东南帝。独有萋萋心，谁知怨芳岁。

      

帝籍于郊，典仪具陈。务农以训，供祀以勤。祀在于诚，匪勤于人。训农以实，匪训以文。帝谨二物，乃躬乃亲。公侯卿士，暨厥庶民。千甸有制，饬哉惟寅。帝赉高年，式宴且喜。种种黄发，族立而议。我生艰难，暴乱以继。耳狃金鼓，目狎戎器。皇其我图，亲讲农事。有子有孙，力田孝悌。鼓舞至仁，薰焉如醉。



        楼头桃李疏，池上芙蓉落。织锦犹未成，蛩声入罗幕。

      

冀州之疆，粤惟大卤。俗忮而专，地扼而固。协比幽都，荡摇边圉。三垂既夷，凶威弗沮。帝御六师，百万貔虎。剪其附庸，至于城下。锋镝始交，梯冲如舞。蠢尔孱王，请附降虏。我士奋扬，愿究吾武。皇帝曰吁，念彼黎庶。匪鲸匪鲵，复为王土。晋郊既平，九区以宁。陈功太庙，告假威灵。在昔武王，于商观兵。维我艺祖，亦勤于征。匪贷晋罪，俟厥贯盈。圣作圣继，巍巍相承。皇矣二后，功莫与京。


天监下民，乱靡有定。甚武且仁，祚厥真圣。仁实怀徕，武以执竞。匪虔匪刘，拯我大命。自昔外禅，曰经曰营。令以挟制，政以阴倾。帝初治兵，志勤于征。奄受神器，匪谋而成。淮潞弗虔，卒污叛迹。戎辂戒严，皇威有赫。彼寇诖民，吾勇其百。殄厥渠魁，贷其反侧。帝朝法宫，左右宗公。忮夫悍士，以雍以容。尔居尔室，尔工尔农。既息既养，惟天子功。


主用西师，岷梁弗宾。匪曰负固，实交晋人。予训予誓，合我将臣。正厥有罪，无庸伤民。矫矫虎士，载摧其壁。于嗟孟侯，亦果其策。迎师而降，靡抗锋镝。岂独身谋，完是宗国。蜀都既平，将臣失律。此众悍骄，彼民危慄。当涂叫呶，合万为一。匪怀则威，帝心是恤。帝曰将臣，予嘉乃庸。废命毒民，尔弗有终。邦典用疑，惟罪惟功。靡殛而削，协于厥中。帝曰孟侯，受封于楚。淑旂雕戈，备物异数。俾尔族姻，及乃文武。服在王庭，靡不有序。蜀民呼歌，天子威灵。保我者封，暴我者刑。匪功是私，匪弱是陵。天子惠民，畴敢不承。



        妾有罗衣裳，秦王在时作。为舞春风多，秋来不堪著。

      

万顷太湖上，朝暮浸寒光。吴王去后，台榭千古锁悲凉。谁信蓬山仙子，天与经纶才器，等闲厌名缰。敛翼下霄汉，雅意在沧浪。晚秋里，烟寂静，雨微凉。危亭好景，佳树修竹绕回塘。不用移舟酌酒，自有青山渌水，掩映似潇湘。莫问平生意，别有好思量。


帝怀永图，治古是宪。四方守臣，惟屏惟翰。在昔艰难，弗惠训典。跨都连城，高牙以建。有土有民，肆乃征缮。以息以容，终焉叛涣。凡今帅臣，狃厥闻见。匪革乱原，曷清多难。帝告庶邦，式是典彝。元侯显父，戚臣宗支。正乃封圻，予一人是毗。凡曰附城，罔尔俾之。畜兵厚赋，靡尔得私。毋凶而国，作福作威。天子有命，畴敢不祗。子孙承承，唯万世规。


耆武定功，时惟二方。淮服其乂，海南遂荒。孰孱而盭，孰暴而猖。自底不譓，乃终灭亡。帝戒二俘，同即尔诛。予惟民无辜，休息是图。时其辑矣，宁威独夫。帝嗟污邦，久罹于兵。或暴下以征，或敷虐以刑。予命中典，协于图经。民服德音，室家以宁。


皇底其治，钦哉惟刑。在疑而宥，罔察为明。爱怒弗肆，孰为重轻。毋一弗辜，惟典之平。前世理官，倚法以刻。匪彼为仇，盖曰任职。今之蔽狱，务正其辟。鉴于前人，繄我仁德。皇德在仁，寖而成风。公侯卿士，靡不率从。麛卵萌生，咸保厥终。不鄙不夭，乐哉融融。


帝制万邦，罔有弗宾。蛮夷戎狄，羁而勿臣。威格三方，稽颡献珍。单于革心，愿交使人。帝谋公卿，列侯庶校。咸曰彼心，暴戾阴狡。既扰我疆，复利吾宝。无若励兵，袭其还道。皇曰有众，予实念兹。战无必胜，矧其归师。借曰大获，畴能尽之。益俾馀丑，毒吾朔陲。乃愈其盟，北州以绥。在汉世宗，抗威北戎。暴农算商，经用弗充。中土震骚，汉南始空。降及后世，犹称厥功。于穆圣考，德无与偕。匪勤于兵，北人遂来。逮是三纪，远俗以怀。生民休息，呜呼仁哉。



        雨涨滩头沙已空，一帆西上快清风。谁知去郡迟迟意，犹逐淮波日夜东。

      


        神骥渴死追无踪，离娄眩目迷虚空。九衢懽游尚故处，一日忽在终南峰。附势趋权徒扰扰，生歌死哭何匆匆。人间万事既能了，莫教声誉过关东。

      

帝咨庶工，畴其辅予。俊乂以登，厥劳乃图。匪忘旧勋，非贤勿俞。巍巍衮台，盛德以居。任贤伊何，昌言是庸。勉告尔猷，罔恤乃躬。岂无狷辞，怫于予衷。予不尔疵，尔无面从。始时从官，戎容扬扬。今帝左右，儒冠煌煌。朝廷以尊，文物典章。得人之盛，奕世重光。



        伊昔相逢日，于今二十年。师随安乐住，我岂利名牵。自笑真徒尔，何如养浩然。西门女几路，未得赋归田。

      


        淮潞弗虔，卒汙叛迹。戎辂戒严，皇威有赫。彼寇诖民，吾勇其百。殄厥渠魁，贷其反侧。

      


        帝告庶邦，式是典彜。元侯顯父，戚臣宗支。正乃封圻，予一人是毗。凡曰附城，罔尔俾之。畜兵厚赋，靡尔得私。毋凶而国，作福作威。天子有命，畴敢不祗。子孙承承，唯万世规。

      


        噫！太平无象兮世乌得而知，维盛德可迹兮其封祀之仪。东岱宗兮西汾脽，礼上帝兮宾地祇。皇有征兮吾民以嬉，皇有祈兮吾民是私。天敷佑兮俾皇之釐，永世亿宁兮无疆之基。

      


        帝嗟汙邦，久罹于兵。或暴下以征，或敷虐以刑。予命中典，协于图经。民服德音，室家以宁。

      


        於穆圣考，德无与偕。匪勤于兵，北人遂来。逮是三纪，远俗以怀。生民休息，呜呼仁哉。

      


        万顷太湖上，朝暮浸寒光。吴王去后，台榭千古锁悲凉。谁信蓬山仙子，天与经纶才器，等闲厌名僵。敛翼下霄汉，雅意在沧浪。晚秋里，烟寂静，雨微凉。危亭好景，佳树修竹绕回塘。不用移舟酌酒，自有青山绿水，掩映似潇湘。莫问平生意，别有好思量。

      


        隋氏一宇内，三将皆勇夫。贺公活以累，杨素死有诛。贤哉韩柱国，身与功名俱。庙食垂后世，祀典诚有诸。荒忽临终言，遂此惑庸愚。

      


        已成沈约难并恨，且奉陶公有限盃。感事伤春多少意，星星渐入鬓中来。

      


        新雨黄花路。看清江、旌旗千骑，使君东去。万里归来城头角，吹彻家山旧处。惜洲鹭、留君不驻。白发遗民壶觞语，笑浣花邻里来。夸见早，恨来暮。故人只在山中住。记年时、肠断相望，天风海雨。满鬓星星华发少，君鬓尚今青否。休夸说、神仙官府。玉笥平生清入梦，会有时、乘兴携吾侣。不君醉，为君舞。

      


        去年使旆西征日，一见称君胆气豪。始信推心待国士，能令视死如鸿毛。从来投笔轻文吏，自此横尸贵尔曹。槐里今朝逢輤旐，依然旧馆一长号。

      


        知是今年，一冬较暖，开遍梅花。有一朵妖娆，塘之东畔，东君爱惜，云幕低遮。小萼微红，香腮传粉，把寿阳妆取自夸。谁知道，忽移来秀水，深处人家。清香扑透窗纱。渐仙李农华无等差。这冰姿一样，玉颜双好，月明静夜，疏影横斜。传语曹林，须将止渴，结子今番早早些。梅自笑，嗔贺新郎曲，待拍红牙。

      


        万倾太湖上，朝暮浸寒光。吴王去後，台榭千古锁悲凉。谁信蓬山仙子，天与经纶才器，等闲厌名缰。敛翼下霄汉，雅意在沧浪。晚秋里，烟寂静，雨微凉。危亭好景，佳树修竹绕回塘。不用移舟酌酒，自有青山渌水，掩映似潇湘。莫问平生意，别有好思量。

      


        草菜可食，总名曰疏。品题有圃，树艺有书。衡纵町畦，周绕屋庐。缭以樊垣，经父沟渠。晨出抱瓮，夕归荷锄。有蔓必薅，有蝗必驱。风披雨沐，日暄露濡。穉甲怒生，嘉苗蔚敷。芥薑杞菊，韭薤蒜葫。薇蕨藜藿，瓜瓞匏瓠。楮鸡桑鹅，箨龙棕鱼。马齿鹿角，鼠尾虎须。薯蓣蔓菁，杜蘅蘼芜。茵陈莪萝，艽兰茹藘。赤苋银茄，翠荇墨菰。酸浆辣苫，甘荠苦荼。庖人调胹，园丁拮据。锜煮緤，筐稆贮储。椒橙内交，齹醢效劬。以芼以湘，可茹可俎。维昔尼父，瓜祭齐如。饮水曲肱，其乐只且。召南苹藻，韩奕笋蒲。知味羡黄，齩根叹胡。葵蓼饫颙，葱韭厌徐。火芋明瓒，山菌接舆。庾郎三种，石生一盂。刘参玉版，苏传冰壶。巢字元修，鲋姓豆虑。菘羔抱孙，蹲鸱将雏。丝滑露葵，练净土酥。野荠锟钝，水苔脯膴。饼炊菠棱，鮓酿苞芦。胡麻馈馏，罂粟醍醐。萍虀西晋，莼羹东吴。芹撷泥坊，藤采丰湖。沼泪有蘩，江汉有蒌。冈有常枲，洲有接余。雁门天花，黄河蘑茹。大宛苜蓿，太华芙蕖。环滁野蔌，盘谷山茹。地饶所产，天茁此徒。菲葑是采，口腹以娱。落英未莎，初篁未箊。霜根旋挑，露叶半舒。烹泉石鼎，养火地炉。色炫匕著，香浮柈盂。气含土膏，味逾天厨。肥生华池，响鸣辅车。商颜饥解，文园渴甦。前招麹生，后引酷奴。馔非膻荤，饷非苞苴。园无羊踏，壤有鼠余。彼哉肉食，俎列豢刍。心炙椎牛，项脔割豬。春羔秋麛，冬鲜夏朐。猩脣豹胎，麋臡蟹胥。缁裙解鼋，银丝脍鲈。羊尾截肪，锦袄脱肤。山肴雉兔，泽羞雁凫。北馔潼酷，南烹蛙蜍。嗜鼠则鸱，甘带则蛆。乃笑郑老，烂蒸瓠𤬛。乃笑坡翁，梦餐鸡苏。属厌饕餮，饱死侏儒。语以疏味，能知否乎。予雅嗜之，日不可无。乃颜兹屋，羞供是须。宁疏而癯，毋肉而腴。易牙司味，敢告膳夫。

      

闿阳播气，甄曜垂明。有赫圜宰，深仁曲成。日丽苍璧，烟开紫营。聿遵乾享，式降鸿祯。



        离却京华，到这里、二千八百。穷醋大、齐齐整整，岂无贷揭。随地平章花与柳，为天评品风和月。只留得、一管钝毛锥，一丸墨。初不是，丝绵帛。又不是，茶盐铁。更有苏州破砚，兔园旧册。一领征衣半尘土，两头蒻笠几风雪。问栏头、直得几多钱，从头说。

      


        搜出指矿遗其沙，乡云褒武皆蜀秀，虎豹各自雄须牙。两京得人广数路，忍使丘中留子嗟。不然题名百许辈，无一显者何谓耶。我亦典学老从事，试向座中寻孟嘉。

      


        三足老蟆太阴精，夜载阿姮朝帝庭。澡形不假桂花露，背负金轮浴沧溟。腾腾跃起几万尺，痴腹一团露骨圆。睨目光射蛟宫寒，海若天吴难遁迹。腹中万斛蝌蚪藏，吐作列纬森光芒。晓骖六龙驾羲驭，腾踏未必输飞黄。

      

万物资以化，交泰属升平。易从业惟简，得一道斯宁。具仪光玉帛，送舞变咸英。黍稷良非贵，明德信惟馨。



        家住千峰落照边。移家三泖白鸥前。东邻旧日秦侯隐，西路新巢衔叟还。当日钓游频入梦，何事婚嫁送归田。会须共跨青溪鹤，点易寒窗伴老仙。

      


        三年幕画，是小试相业，桐阴个谱。协赞拥容心似佛，春在螺山螺浦。白玉无瑕，黄扉倚重，一府中流柱。萧然锦满，扁舟明日归去。此去南北才名，看青云稳驾，玉阶徐步。共说荆州老长史，宰相须还他做。沙路星明，甘棠人远，无计攀辕住。薰香三祝，苍生正望霖雨。

      


        皇祖诞庆，于昭于天。积德斯远，茂攸绪先。维文应历，神武弘宣。肇迹□水，成功坂泉。道光覆载，声穆吉先。式备牺象，用□牲牷。礼终九献，乐展四悬。神贶景福，遐哉永年。

      


        荡春心火烧，沐天露油浇。侍儿扶起一团娇，掩双酥凤绡。杏花浅露胭脂萼，鸡头新剥珍珠宝，海堂微隐祸根苗，则是马嵬尘未澡。



        天阔雁还疏，人远心犹近。贤甥有义，我岂无亲。泪从眼角流，情向书中尽。自愧残年多愚钝，丁宁话不叙闲文。勤攻书史，常亲笔砚，承维先人。　赠朱昭信升千户　　文武继宗门，忠义全臣节。枪摇银蟒，笔走鸟蛇。箭瑞燕尾钅比，刀取猩喉血。戴月披霜无明夜，记当先功次重叠。紫泥封昨宵到也，花银带今朝系也，褐罗伞明日来也。　寄情　　奇遇凤鸾交，紧挽鸳鸯结。津甜稠攘，味苦离别。行去恣往来，流水无明夜。料得名花怎肯随风谢，惹香泥燕口重叠。叹韶光看看过也，想娇溜痴痴望也，许佳期准准来也。　修竹仕女图　　意味有谁知，心事无人问。郁孤闷翠烟缥渺，覆清寒苍雪缤纷。空闻子凤鸣，难觅青鸾信，目断湘云咫尺天涯近。欲思不醉无归，望城头双凫早飞。喜琴外孤鹤并美，愿天边五马追随。



        怨东风。把韵华付去，农李小桃红。黄落山空，香销水冷，此际才与君逢。敛秋思、愁肠日结，拥翠袖、应费剪裁工。晕脸迎霜，幽姿泣露，寂寞谁同。休笑梳妆淡薄，看浮花浪蕊，眼底俱空。夜帐云闲，寒城月浸，有人吟偏深丛。自前度、王郎去后，旧游处、烟草接吴宫。惟有芳卿寄言，蹙损眉峰。

      


        枕寒流、碧萦衣带，高台平与云倚。燕来莺去谁为主，磨灭谪仙吟墨。愁思里。待说与山灵，还又羞拈起。箫韶已矣。甚竹实风摧，桐阴雨瘦，景物变新丽。江山在，认得刘郎何寄。年来声誉休废。英雄不博胭脂井，谁念故人衰悴。时有几。便凤去台空，莫厌频游此。兴亡过耳。任北雪迷空，东风换绿，都付梦和醉。

      


        一场春梦，待从头、说与傍人听著。罨画溪山红锦障，舞燕歌莺台阁。碧海倾春，黄金买夜，犹道看承薄。雕香剪玉，今生今世盟约。须信欢乐过情，闲嗔冷妒，一阵东风恶。韵白娇红消瘦尽，江北江南零落。骨朽心存，恩深缘浅，忍把罗衣著。蓬莱何处，云涛天际冥漠。

      


        听彻哀吟独倚楼，碧天无际思悠悠。谁知尽是中原恨，吹到东南第一州。

      


        已昔东风御柳斜，枯肠一日万周车。壮心难起泥中絮，老眼羞看雾裹花。巷柏几家无主燕，池塘一种为官蛙。江南寒食无烟火，白书沈沈似月华。

      


        前村雨过溪流乱，行路迷漫都间断。孤洲尽日少人来，小舟系在垂杨岸。主人空有济川心，坐见门前水日深。袖手归来茅屋下，任他鸥鸟自浮沈。

      


        六代俄然又一唐，青山坐阅几兴亡。心知江左非王业，口说中原是帝乡。落日有时登北固，春风吹梦过钱塘。荆坟桧宅依然在，留与乌衣话短长。

      


        荆溪水腥泊船早，落日无人行古道。髑髅有眼不识春，东风吹出青青草。荒基犹认是人家，败栅曾将当城堡。当时压境兵百万，不脱靴尖堪蹴倒。短兵相接逾四旬，毒手尊拳日攻计。内储外援可消沈，一缕人心坚自保。孤臣可守土性命，赤子效死涂肝脑。朝迁有爵愧降附，幽壤无恩泽枯槁。愿笺司命录英雄，收拾忠魂畀穹昊。

      


        冥云先八荒，骤雨忽然至。中宵揭屋破，漏湿无处避。床床不得乾，僵立见惟悴。娇儿莫啼哭，少须待晴霁。

      


        渊明无心云，才出便归岫。东皋半顷秫，所种不常有。苦恨无酒钱，闲却持杯手。今朝有一壶，携之访亲友。惜无好事人，能消几壶酒。区区谋一醉，岂望名不朽。闲吟篱下菊，自传门前柳。试问刘寄奴，还识此人不。

      


        家贫忽暴富，菜种二十七。痴儿不解事，问我何从得。于义苟有违，吾宁饥不食。

      


        怨东风。把韶华付去，秾李小桃红。黄落山空，香销水冷，此际才与君逢。敛秋思、愁肠九结，拥翠袖、应费剪裁工。晕脸迎霜，幽姿泣露，寂寞谁同。休笑梳妆淡薄，看浮花浪蕊，眼底俱空。夜帐云闲，寒城月浸，有人吟遍深丛。自前度、王郎去後，旧游处、烟草接吴宫。惟有芳卿寄言，蹙损眉峰。

      

冥云生八荒，骤雨忽然至。中宵揭屋破，漏湿无处避。床床不得乾，僵立见憔悴。娇儿莫啼哭，少须待晴霁。



        枕寒流、碧萦衣带，高台平与云倚。燕来莺去谁为主，磨灭谪仙吟墨。愁思里。待说与山灵，还又羞拈起。箫韶已矣。甚竹实风摧，桐阴雨瘦，景物变新丽。江山在，认得刘郎何寄。年来声誉休废。英雄不博胭脂井，谁念故人衰悴。时有几。便凤去台空，莫厌频游此。兴亡过耳。任北雪迷空，东风换绿，都付梦和醉。

      


        不如归去，锦官宫殿迷烟树。天津桥上一两声，叫破中原无住处。不如归去。

      

行不得也哥哥，湖南湖北春水多。九嶷山前叫虞舜，柰此乾坤无路何。行不得也哥哥。



        一声两声松子落，一片两片枫叶飞。夕阳在山新月上，道人相伴一僧归。

      


        忆昔青龙在戊辰，马蹄同踏杏园春。归田令尹空书晋，执戟郎君尽美新。万事不醒中酒圣，一贫无奈讼钱神。相逢莫效穷途泣，自古求仁要得仁。

      

枕寒流、碧萦衣带，高台平与云倚。燕来莺去谁为主，磨灭谪仙吟墨。愁思里。待说与山灵，还又羞拈起。箫韶已矣。甚竹实风摧，桐阴雨瘦，景物变新丽。江山在，认得刘郎何寄。年来声誉休废。英雄不博胭脂井，谁念故人衰悴。时有几。便凤去台空，莫厌频游此。兴亡过耳。任北雪迷空，东风换绿，都付梦和醉。



        我家元住君邻州，我父当时亦故侯。中原百年龙战野，南滨一日鳌吞钩。遗黎常恨旧隔绝，故乡喜遇新交游。路人行行望骢马，山中却为诗淹留。

      

行不得也哥哥，湖南湖北秋水多。九疑山前叫虞舜，奈此乾坤无路何！行不得也哥哥。


杖藜绝顶穷追寻，青山世路争岖嵚。碧云遮断天外眼，春风吹老人间心。大龙上天宝剑化，小龙入海明珠沈。无人更守玄帝鼎，有客欲问秦皇金。巅崖谁念受辛苦，古洞未易潜幽深。神光不破幽暗恼，山鬼空作离骚吟。我来俯仰一慷慨，山川良昔人民今。安得长松撑日月，华阳世界收层阴。长啸一声下山去，草木为我留清音。



        凿开百顷碧融融，颍上钱塘约略同。杨柳两堤连绿荫，芰荷十时馥香风。波涵翠巘层层出，潮接新河处处能。舆诵载涂农事起，从今岁岁作年丰。

      

提葫芦，今年酒贱频频沽。众人皆醉我亦醉，哀哉谁问醒三闾！提葫芦。



        纤腰冻欲折，来探前村雪。幽禽莫相猜，岁寒心似铁。

      


        深巷浑无市井喧，主人有客便开樽。数竿修竹三间屋，几树间花一亩园。楚岫和云移怪石，秦淮流月下高源。此身且此渊明乐，母在高常子候门。

      

不如归去，锦宫宫殿迷烟树。天津桥上两三声，叫破中原无住处！不如归去。



        忆昨东京拜相时，武夫前导争驱驰。上奏天子一人命，下率百寮罗纲维。泰阶赐膳侑金币，上食供进黄门贲。夜来胡尘犯边土，手握亿万兵擒虏。挥扬镣气横九秋，指挥猛将皆貔虎。八荒扫荡沙漠空，旋师奏凯明皇宫。英雄富贵皆长事，辞荣解绶归兴浓。白石如玉泉如酥，河清海晏乐耕锄。雉鸣麦秀花卉敷，亲朋会合情欢娱。有子可教孙可训，有书可读田可租。常原年丰五谷登，斯民安堵心则愉。

      

贫贱有饿死，富贵履危机。东海不可渔，西山采无薇。四方已一气，我今将安归。



        海国民皆兴礼义，潢池盗已息干戈。农桑四境丰年屡，箫鼓千村吹气多。

      


        人生自是人间客，月亦天边寄此身。彼此虚空无著处，谁欤是主复谁宾。

      


        台上凭阑干。犹怯春寒。被谁偷了最高山。将谓六丁移取去，不在人间。却是晓寒间。特地遮拦。与天一样自漫漫。喜得东风收卷尽，依旧追还。幽芳独秀在山林。不怕晓寒侵。应笑钱塘苏小，语娇终带吴音。乘槎归去，云涛万顷，谁是知心。写向生绡屏上，萧然伴我寒衾。

      


        人生几百年，胡为在远道。游子悲故乡，王孙怨芳草。有田归去来，无田归亦好。

      

人生无百年，胡为在远道。游子悲故乡，王孙怨芳草。有田归去来，无田归亦好。



        风飐荷珠难暂圆，多情信有短姻缘。西楼今夜三更月，还照离人泣断弦。

      


        白露湿庭砌，皓月临前轩。此时去留恨，含思独无言。

      


        登唐科第语唐音，望日初生忆故林。鲛室夜眠阴火冷，蜃楼朝泊晓霞深。风高一叶飞鱼背，潮净三山出海心。想把文章合夷乐，蟠桃花里醉人参。

      


        牙簪不可忘，来处隔炎荒。截得半环月，磨成四寸霜。晓辞梳齿腻，秋入发根凉。好是纱巾下，纤纤锥出囊。

      


        一忝乡书荐，长安未得回。年光逐渭水，春色上秦台。燕掠平芜去，人冲细雨来。东风生故里，又过几花开。

      


        野寺孤峰上，危楼耸翠微。卷帘沧海近，洗钵白云飞。竹影临经案，松花点衲衣。日斜登望处，湖畔一僧归。

      


        十指中央了五行，说人休咎见前生。我来本乞真消息，却怕呵钱卦欲成。

      


        抛杉背柏冷僧帘，锁月梳风出殿檐。还似天台新雨后，小峰云外碧尖尖。

      


        乡路绕蒹葭，萦纡出海涯。人衣披蜃气，马迹印盐花。草没题诗石，潮摧坐钓槎。还归旧窗里，凝思向馀霞。

      


        遥想平原兔正肥，千回砺吻振毛衣。纵令啄解丝绦结，未得人呼不敢飞。

      


        旧垒危巢泥已落，今年故向社前归。连云大厦无栖处，更望谁家门户飞。

      


        山势棱层入杳冥，寺形高下趁山行。象牙床坐莲花佛，玛瑙函盛贝叶经。日映砌阴移宝阁，风吹天乐动金铃。门前更有清江水，便是浔阳太守厅。

      


        驱使鬼神功，攒栽万树红。薰香丹凤阙，妆点紫琼宫。宝帐重庶日，妖金遍累空。色然烧药火，影舞步虚风。粉扑青牛过，枝惊白鹤冲。拜星春锦上，服食晚霞中。棋局阴长合，箫声秘不通。艳阳迷俗客，幽邃失壶公。根柢终盘石，桑麻自转蓬。求师饱灵药，他日访辽东。

      


        石脉绽寒光，松根喷晓霜。注瓶云母滑，漱齿茯苓香。野客偷煎茗，山僧惜净床。三禅不要问，孤月在中央。

      


        曾将心剑作戈矛，一战名场造化愁。花锦文章开四面，天人科第上三头。鸳鸿待侣飞清禁，山水缘情住外州。时伴庾公看海月，好吟诗断望潮楼。

      


        去年蚕恶绫帛贵，官急无丝织红泪。残经脆纬不通梭，鹊凤阑珊失头尾。今年蚕好缲白丝，鸟鲜花活人不知。瑶台雪里鹤张翅，禁苑风前梅折枝。不学邻家妇慵懒，蜡揩粉拭谩官眼。

      


        及第全胜十政官，金鞍镀了出长安。马头渐入扬州郭，为报时人洗眼看。

      


        象魏抽簪早，匡庐筑室牢。宦情归去薄，天爵隐来高。箧有新征诏，囊馀旧缊袍。何如舍麋鹿，明主仰风骚。

      

六时佛火明珠缀，午后茶烟出翠微。萦砌乳泉梳石发，滴松银露洗墙衣。


市朝扰扰千古，林壑冥冥四贤。黄鹤不归丹灶，白云自养芝田。溪滩永夜流月，羽翼清秋在天。高迹无人更蹑，碧峰寥落孤烟。



        大隐严城内，闲门向水开。扇风知暑退，树影觉秋来。望远云生海，行稀砌长苔。废兴今古事，何必叹池灰。闲论忧王室，愁眉仗酒开。方嗟三覆役，又喜四愁来。晨起萤穿竹，晡餐鸟下苔。同期阳月至，灵室祝葭灰。

      

吴将勤苦见高科，艺至春官不奈何。想得江南诸父老，因君鞭鞑子孙多。



        人皆贪禄利，白首更营营。若见无为理，兼忘不朽名。幽禽窥饭下，好药入篱生。梦觉幽泉滴，应疑禁漏声。

      


        瓦烟疏冷古行宫，寂寞朱门反锁空。残粉水银流砌下，堕环秋月落泥中。莺传旧语娇春日，花学严妆妒晓风。天子时清不巡幸，只应鸾凤集梧桐。

      

无端玉叶连天起，不放金波到晓流。暗惜蚌胎沈海面，仰思鹏翼破风头。


六出花飞处处飘，黏窗著砌上寒条。朱门到晓难盈尺，尽是三军喜气消。



        帝城云物得阳春，水国烟花失主人。昨日天风吹乐府，六宫丝管一时新。

      


        婺女星边喜气频，越王台上坐诗人。雪晴山水勾留客，风暖旌旗计会春。黎庶已同猗顿富，烟花却为相公贫。何言禹迹无人继，万顷湖田又斩新。

      


        木钻钻盘石，辛勤四十年。一朝才见物，五色互呈妍。七魄憎阳盛，三彭恶命延。被他迷失却，叹息只潸然。阴阳曾作炭，造化亦分功。减自青囊里，收安玉合中。凡材难度世，神物自归空。惆怅流年速，看成白首翁。

      


        地势连沧海，山名号紫微。景闲僧坐久，路僻客来稀。峡影云相照，河流石自围。尘喧都不到，安得此忘归。



        扪云袅栈入青冥，鞿马铃骡傍日星。仰踏剑棱梯万仞，下缘冰岫杳千寻。山花织锦时聊看，涧水弹琴不暇听。若比争名求利处，寻思此路却安宁。

      


        人人入蜀谒文翁，妍丑终须露镜中。诗景荒凉难道合，客情疏密分当同。城南歌吹琴台月，江上旌旗锦水风。下客低头来又去，暗堆冰炭在深衷。

      


        尝闻一粒功，足以反衰容。方寸如不达，此生安可逢。寄书时态尽，忆语道情浓。争得携巾屦，同归鸟外峰。

      


        樟亭驿上题诗客，一半寻为山下尘。世事日随流水去，红花还似白头人。

      


        九衢车马尘，不染了空人。暂舍中峰雪，应看内殿春。斋心无外事，定力见前身。圣主方崇教，深宜谒紫宸。

      


        朱家亭子象悬匏，阶莹青莎栋剪茆。瘿挂眼开欺鸲鹆，花缘网结妒螵蛸。有时风月输三虎，无壁琴书属四郊。土木欲知精洁处，社天归燕怯安巢。

      


        神物不复见，小池空在兹。因嫌冲斗夜，未是偃戈时。岸古鱼藏穴，蒲凋翠立危。吾皇别有剑，何必铸金为。

      


        有马骨堪惊，无人眼暂明。力穷吴坂峻，嘶苦朔风生。逐逐怀良御，萧萧顾乐鸣。瑶池期弄影，天路拟飞声。皎月谁知种，浮云莫问程。盐车今愿脱，千里为君行。

      


        孤帆几日程，投刺水边城。倚棹逢春老，登筵见月生。饮酣杯有浪，棋散漏无声。太守怜才者，从容礼不轻。

      


        州青县白浙河濆，饱向苍龙阙下闻。鼓角自严寒海月，旌旗不动湿江云。风骚处处文章主，井邑家家父母君。长恐抱辕留不住，九天鸳鹭待成群。

      


        文聚星辰衣彩霞，问谁兄弟是刘家。雁行云掺参差翼，琼树风开次第花。天假声名悬日月，国凭骚雅变浮华。曾穷晋汉儒林传，龙虎虽多未足夸。

      


        去住迹虽异，爱憎情不同。因君向帝里，使我厌山中。故友多朝客，新文尽国风。艺精心更苦，何患不成功。

      


        浮云变化失龙儿，始忆嘶风喷沫时。蹄想尘中翻碧玉，尾休烟里掉青丝。曾同客舍吞饥渴，久共名场踏嶮巇.今日枥前兴一叹，不关行李乏金羁。

      


        饶阳因富得州名，不独农桑别有营。日暖提筐依茗树，天阴把酒入银坑。江寒鱼动枪旗影，山晚云和鼓角声。太守能诗兼爱静，西楼见月几篇成。

      


        霜锸破桐阴，青丝试浅深。月轮开地脉，镜面写天心。碧甃花千片，香泉乳百寻。欲知争汲引，听取辘轳音。

      


        曾持麈尾引金根，万乘前头草五言。疏讲青龙归禁苑，歌抄白雪乞梨园。朝惊云气遮天阁，暮踏猿声入剑门。今日西川无子美，诗风又起浣花村。

      


        天假纵横入幕筹，东南顿减一方忧。行赍健笔辞天阁，坐见妖星落蔡州。青草袍襟翻日脚，黄金马镫照旄头。此行领取从军乐，莫虑功名不拜侯。

      


        家住吴王旧苑东，屋头山水胜屏风。寻常梦在秋江上，钓艇游扬藕叶中。

      


        颢气贯精神，苍崖老姓名。烟霞空送景，水木苦无情。劚药云根断，眠花石面平。折松开月色，决水放秋声。颜为忘忧嫩，身缘绝粒轻。围棋看局势，对镜戮妖精。过海量鲸力，归天算鹤程。露凝钟乳冷，风定玉箫清。坐觉衣裳古，行疑羽翼生。应怜市朝客，开眼锁浮荣。

      


        跪伸霜素剖琅玕，身堕瑶池魄暗寒。红锦晚开云母殿，白珠秋写水精盘。情高鹤立昆仑峭，思壮鲸跳渤澥宽。谁有轩辕古铜片，为持相并照妖看。

      


        六年衣破帝城尘，一日天池水脱鳞。未有片言惊后辈，不无惭色见同人。每登公宴思来日，渐听乡音认本身。何幸致诗相慰贺，东归花发杏桃春。

      


        柘枝初出鼓声招，花钿罗衫耸细腰。移步锦靴空绰约，迎风绣帽动飘飖.亚身踏节鸾形转，背面羞人凤影娇。只恐相公看未足，便随风雨上青霄。

      


        梓桐花幕碧云浮，天许文星寄上头。武略剑峰环相府，诗情锦浪浴仙洲。丁香风里飞笺草，邛竹烟中动酒钩。自古名高闲不得，肯容王粲赋登楼。

      


        诸侯帐下惯新妆，皆怯刘家薄媚娘。宝髻巧梳金翡翠，罗裙宜著绣鸳鸯。轻轻舞汗初沾袖，细细歌声欲绕梁。何事不归巫峡去，故来人世断人肠。

      


        久在青田唳，天高忽暂闻。翩翩萦碧落，嘹唳入重云。出谷莺何待，鸣岐凤欲群。九皋宁足道，此去透絪缊。

      


        旭日悬清景，微风在绿条。入松声不发，过柳影空摇。长养应潜变，扶疏每暗飘。有林时杳杳，无树暂萧萧。慢逐清烟散，轻和瑞气饶。丰年知有待，歌咏美唐尧。

      


        窗户潮头雪，云霞镜里天。岛桐秋送雨，江艇暮摇烟。藕折莲芽脆，茶挑茗眼鲜。还将欧冶剑，更淬若耶泉。

      


        木牛零落阵图残，山姥烧钱古柏寒。七纵七擒何处在，茅花枥叶盖神坛。

      


        厥不云乎，惟其惟时。上天所保，福禄不亏。

      


        苍苍安可料，旧德奄重泉。痛为黎民惜，谁扶大厦颠。英风摩日月，正气返山川。丙午功勋在，丰碑万口传。

      


        恰当岁日纷纷落，天宝瑶花助物华。自古最先标瑞牒，有谁轻拟比杨花。密飘粉署光同冷，静压青松势欲斜。岂但小臣添兴咏，狂歌醉舞一家家。



        午风清暑，过西湖隐约，曾游堤路。云径烟扉人境绝，真是珠宫玄圃。倦倚阑干，笑呼艇子，同入荷花去。一杯相属，恍然身在何许。休怪梦入巫云，凌波罗袜，我在迷湘浦。缥缈惊鸿飞燕举，却怨严城钟鼓。百斛明珠，千金骏马，豪气今犹故。归来清晓，幅巾犹带香露。

      

危峰削壁郁岧峣，贝阕珠宫隐泬寥。月映梅花来素女，风鸣松桧奏仙韶。高吟只恐惊银汉，扶醉还能度铁桥。闻道蟠桃今已熟，定应青鸟远相招。


双旌牧清源，吟看壶公翠。



        苍髯野褐予甚古，萝月桂风谁为贫。当户蛟龙森汉柏，隔江鸡犬隐秦人。好山如画能留客，宝鼎藏丹不计春。更上高亭问玄鹤，莫教诗眼有纤尘。

      


        表质自坚贞，因人一扣鸣。静将金并响，妙与乐同声。杳杳疑风送，泠泠似曲成。韵含湘瑟切，音带舜弦清。不独藏虹气，犹能畅物情。后夔如为听，从此振琮琤.

      

十二芙蓉天作开，烟霞净裹翠成堆。鹿衔花向林边过，龙带云从树杪来。最爱壶中开日月，何须海上访蓬莱。翛然自觉清毛骨，直欲凌风溯上台。



        古木笼烟半锁空，高台隐隐翠微中。身安不羡三公贵，宁与渔樵卒岁同。

      


        学道由来不记年，啸歌风月在前缘。身心已到无尘处，疑是人间自在仙。

      

流水桃花出洞香，通津不用问渔郎。采芝昔有秦人隐，歌凤今无楚客狂。鹤舞霓裳供逸兴，鹿衔山果荐仙觞。也知此地堪游乐，刘阮何须到异乡。


十相从明主，唯公望最隆。召周虽异迹，李郭本心同。未遇升天药，空馀济世功。薰风歌吹咽，泪尽古城东。



        已觉云天阔，风声四面凉。路幽迟晚日，岩古浥流香。客舍长年静，渔舟底事忙。相逢贤太守，不用管弦将。

      

二山合璧耸层霄，此日登临眼界饶。树色苍茫如罨画，泉声清亮似鸣韶。麻姑峰外琼为馆，织女河边铁作桥。未服神丹蜕凡骨，此生尘虑已都销。



        渚亭临净域，凭望一开轩。晚日分初地，东风发杏园。异香飘九陌，丽色映千门。照灼瑶华散，葳蕤玉露繁。未教游妓折，乍听早莺喧。谁复争桃李，含芳自不言。

      


        刀兵劫海苦漫漫，原野遗骸葬若干。尽大地人须荐取，眼睛突出髑髅寒。

      


        人间谩说上天梯，上万千回总是迷。曾似老人岩上坐，清风明月与心齐。戴云山顶白云齐，登顶方知世界低。异草奇花人不识，一池分作九条溪。

      


        年少当场秋思深，座中楚客最知音。八千子弟封侯去，唯有虞兮不负心。

      


        大树风多叶尽飘，庄严犹是建前朝。黑头江令残碑在，不记君王旧姓萧。

      


        当时同学十数人，两人引颈先朝露。一人万里足重茧，一个入海随烟雾。三人灭迹逃空门，四人墙东长闭户。一人卖药不二价，一人佯狂以自污。黄生计划无复之，门前便是青山路。昆吾宝剑千金值，改铸腰镰应有数。黄生终日无踪迹，上山清晨下山暮。有时昏黑犹在山，痛哭身当猛虎步。不知为樵定何意，黄生安肯言其故。但闻有一海陵樵，时时偷访钟山树。

      


        百岁光阴，寄身宇宙。半世蹉跎，忘怀诗酒。窃玉偷香，寻花问柳。放浪行，不自羞。十载江淮，胸蟠星斗。【紫花儿】鬓丝禅榻，眉黛吟窗，扇影歌楼。献书北阙，挟策南州。迟留，社燕秋鸿几回首。壮怀感旧，妩媚精神，罗绮风流。【调笑令】渐久，过清秋，今古盟山惜未休。琴樽相对消闲昼，尽乌丝醉围红袖。阳关一声人去后，消疏了月枕双讴。【秃厮儿】浩浩寒波野鸥，消消夜雨兰舟，津亭送别风外柳。甚不解？系离愁，悠悠。【圣药王】夜气收，人语幽，西楼梦断月沉钩。惜胜游，忆唱酬，追思往事到心头，肠欲断泪先流。【尾】彩云冉冉巫山岫，还相逢邂逅绸缪。终日惜芳心，思量岁寒友。



        芳草无边似绿江，高楼临眺客愁降。向东一面尤奇绝，尽放钟山入小窗。

      

晓雨天沾草，萧萧牧马群。鼓鼙喧绝檄，部落拥将军。仆病炊无木，悭僧屐不分。儿童生故晚，正诵美新文。



        拟上篮舆散百忧，素交排闼且淹留。情亲各出三年字，身老犹怜一日秋。客舍自晴黄叶雨，钟山不动白云游。持螯快饮成今会，大有齐盟在后头。

      


        泉从九江来，发自庐山趾。不啻如渭清，时出到旴不。渊渊媚如珠，甘饮足千里。何妨遇山下，一时险而止。不碍以亨行，果行险自弭。真利用御寇，上下顺而理。方当执热中，以濯豁有喜。且当正渴时，得饮快如洗。旴人望膏润，恋恋正未已。雇如岁大旱，用汝甘霖比。不容么一方，宇内并倾企。盈科放四海，有本如是耳。安得长流旴，混混以终绐。河南已治平，河内难留矣。好将世俗污，尽洗入清泚。溥博泽周流，功成大如此。却归山泉间，育德德孰拟。作圣以为期，善养功更伟。

      


        春意藏山川，如童蒙未发。一朝兴勃然，触处争英杰。

      


        供奉三朝四十年，圣时流落发衰残。贪将乐府歌明代，不把清吟换好官。

      


        西浙因曾究竟看，澄江端的是风寒。户门人合为防密，南北天非立限宽。误认孤军成僻小，谁思紧处是辛酸。原兴重镇加经理，忍见寥寥守备单。

      


        武夷山下出清泉，观象宜知果行缘。小隐藏修人似玉，大书题品笔如椽。峰高屹立天成柱，溪静光浮月满船。个是我心真境界，元非六六彼中天。

      


        老火不知老，尚欲骄新秋。金稚力未胜，如儿方唧啾。稍养浩然气，终当凌斗牛。巧夕乞巧者，稚儿辈可羞。老拙眼尚明，却笑群目幽。造物真大巧，容得智力不。巧亦不自各，变化神鬼惊。夏将烘炉铸，至秋成金城。金城包宇宙，万宝藏难明。今夕且对月，酌酒与子盟。仁熟如美种，由我独善耕。金声而玉振，秋乃集大成。

      


        百荐锋难敌，伊谁是特知。近尝繙戆说，久惜负胸奇。整顿须教早，招来已恨迟。英豪施异说，勋业定相随。

      


        海邦太守常时有，海上诗翁间世奇。自赋归来石屏去，不烦绳削草堂知。高情岂为时情改，浩气难随血气移。句老律精何酷似，昔题蜀相孔明祠。

      


        泉动涌联珠，泉静湛片玉。渊源出以时，动静清可掬。凭栏冰雪寒，敛袵毛发肃。内以洗我心，外以刮我目。偶离京尘来，对此歌不足。咏归五六人，犹疑自沂浴。

      


        策勋赏赐转更强，壮士不知是女郎。尝闻此语人罕见，妇女谁及如张良。有尝因郡谋乱逆，自将千人乘无防。此其代夫有反掌，所尤难者有妇孀。或倾家产率部曲，或善骑射多杀伤。有如二孀乃能尔，胜几丈夫阵堂常。谁知庆历丞相后，有女晏氏生闺房。女妇曾氏作内则，中守大节严於霜。平时如坤自柔静，一旦遇变何方刚。绍定己丑洒寇起，所至残灭势孔张。愚者束手只待殒，懦者魄丧仆且僵。男子纷纷类若是，何望孀有铁石肠。晏氏独如负将略，通身是胆智满囊。慨然以义誓境内，黄牛山上寨可场。其上可屯数万众，列为五寨如五乡。一时郡县几千里，已多成墟渺为荒。屹然此寨乃独立，虽极险阻如康庄。龙须山头有草木，划可药箭木右钥。亟令先贼尽采取，兵器犀利锋莫当。且自捐廪凡数十，半年可足山上粮。以是贼虽千万众，不能敌我计策长。殆似天地自充险，非城非池如金汤。殆是女中千人杰，非山非寨人煌煌。此功虽大岂望报，恭人之封未足偿。但把涕唾视官爵，节义不配为义方。雇此识度更超越，视古烈妇有烈光。子善继志永不忘，恭人虽死为不亡。

      


        碧落宜游遂速奔，千奇万胜果中存。天钟神秀双瑶室，地辟高深两玉门。下有绀寒流水径，上垂远古断山痕。独怜地近人何远，久共沿流探本根。

      


        形相犹吾庐，主者自有执。执乃所性存，不计年百十。庐则有坏时，似井废不汲。能原始要终，修短非缓急。

      


        踯躅红花何实用，牡丹名品只虚奇。看今春晚方艰食，何似充饥有蕨萁。

      

扶颠而持危，在天下大势。拨乱而存亡，在国家大计。一司一事间，未足系兴替。马援为郡守，尚不屑烦细。惟大姓黠羌，不容有违戾。况为公与卿，不思大经济。今大姓黠羌，几倍过汉世。中有根木存，犹在加护卫。大都如弈棋，败局如已逝。如有一胜著，败乃以胜继。巽当知衡权，是乃德之制。果哉末之难，圆神妙龟筮。愿言其吉凶，大辟天地闭。



        非卿桥不立，谁是杜武库。下浦未更新，过者几惊雇。

      

巡历郡邑间，人若未厌弃。夹道争向观，疑我形孰似。得之道听馀，咸谓物吐气。老奸与宿赃，神夺而心悸。预知犯难逃，已多速奔避。先尝受其赇，今皆偿之既。非慑使者来，安得自知畏。予默揆诸心，斯言未深契。一切气不美，先儒说有味。彝伦若尽去，太半为鬼魅。禽兽争食人，殆盈野盈市。迹其所作为，殆恶过异类。不洁食不饱，甚焉官与吏。惨酷以济之，甚若豺虎噬。岂直如得情，哀矜至流涕。刑法用当穷，根本惕若厉。岂谓犹有民，能喜使者至。或鞠躬焚香，或远送旗帜。望来漳民情，愿留泉民意。此犹硕果然，不食生可觊。惟知有罪者，患不速去离。何啻千百辈，施行才一二。自叹水一杯，孰救炎火炽。伤心复伤心，竟夕不能寐。


耕者劳筋苦骨馀，富家仓廪始多储。及饥合发方牢闭，不识私家得食诸。



        人於不病时，岂知病时恶。重如加刀锯，轻亦急束缚。寒如大冬冰，热则盛夏铄。四肢外犹解，五臓内似剥。石卧身经难，木瘦气削弱。痛苦千万端，坚忍力不角。贵势富强身，不能与我博。若非祸自求，安受外气虐。一息秋毫间，不来不可度。百忧一不兴，百念一不和。万事不到胸，万卷束高阁。学在身外者，无一可倚托。坎中维寸心，不乱犹独觉。清明尚如在，志气神自握。如围城未陷，主帅守弥X。如敝屋未颠，主翁立尤卓。或悠然以游，何惧以何怍。人能处未病，如病乃良药。生本自忧患，死反由安乐。恃吾身安强，气马恣奔薄。精炎火焚林，物溺水赴壑。醲醉酒池竭，姣淫欲海涸。魄坏魂何存，神去气宜索。盛年已衰翁，槁形止虚壳。如饮鸠自毒，如操刀自斫。病殒何怨尤，孽非天殒落。病中因苦口，戒以命为謔。我幸非此证，不似彼舛错。惟震雷巽风，二者相击搏。平生一泓水，洗手双赤脚。何为攻之惨，欲庇无智略。欲进不得前，欲退不得却。如竟不可瘳。废弃真刖若。无复行世间，岂更步可学。借曰病未死，饿死可云莫。安之若天命，天命非冥寞。

      


        客侈言告予，二月春烂如。后过前不及，於今正丰腴。况复晴暄久，行乐人联车。时鸟啼葫芦，酤酒醉且呼。游子偕游女，争先耀街衢。被恼诉无处，半是颠狂徒。昔人秉烛游，过时欲何娱。恨公独抱病，与时不相扶。容膝斗大室，呻吟何时苏。奇花将衰谢，绿叶将扶疎。闻鸟声辄善，能似五仰无。予谓客所羡，眩於形色欤。竞千红万紫，锦绣不足铺。变千态万状，彩绘不可图。无一非形色，乃生理绪余。耳目不能思，心冥独荒芜。形形色色者，根本何取诸。藏用而显仁，显微元不殊。徒见形色者，不识精在粗。抑岂知造物，不知彼在吾。中和万物育，皆备我不诬。造物莫穷极，形色才斯须。物既惟我造，何尝离须臾。见即常自见，非二常与俱。卧游不必动，遍游靡所拘。不在行且疾，速至其神乎。春工尽天巧，众妙何可誉。病我一形色，千万曾不瘉。我室非斗大，宇宙此一庐。徒以我视我，无怪为我吁。徒以斗视室，宜谓局不舒。或者病不乐，我乐人莫逾。反是彼游人，非乐徒驰驱。仅与蜂蝶辈，逐逐飞盈途。二月虽将尽，吾即风舞雩。客心犹未悟，笑我何其愚。

      

路傍逢古梅，元是旧相识。花萼知几多，萼萼相顾惜。


添我凉飙伴我閒，今年新竹未云悭。翻嫌户外三两个，遮断东来半好山。


木落叶栖风，阵阵着肌体。应忆故园花，欲开为寒止。


浓烟笼远岫，望眼如昏花。欲暮还欲雨，行人始离家。


百千始一年，漫分三百六。来信非有馀，往屈讵不足。形有消犹水，德常久如玉。世间无神仙，但戒小结束。


乾坤露端倪，宇宙几奇怪。万化俱成章，一视靡有界。即此为真文，于外本无待。所愿学如何，岂不信兹在。


亭若龙两翼，欲跃胜高空。济人几千百，绪馀不言功。


浊世九黄河，太虚一明镜。混混皆随流，炯炯谁独醒。崛起孤峰高，尽把众山领。根基既超然，培植功且更。


往来欲休息，亦可乐自然。上观云飞鸟，下看鱼泳川。


江湖道四达，坎险横危机。一旦席上遇，惠大政岂非。


风雪太清白，顾怀似斯人。超然万松表，一洗肝胆新。


非卿桥不立，谁是杜武库。下浦未更新，过者几惊顾。



        中夜平旦尔，净把天宇洗。此时气之清，隐映如有体。挹之莫可得，挥之不能靡。外不隔毛发，内透彻心髓。轻清孰为天，天也不离此。因行过东湖，荷叶恰新美。柔茎柄圆盖，嫩绿出清泚。下承之浮萍，铺锦杂青紫。洒洒无一尘，生意正济济。欲辩已忘言，无声臭至矣。

      

饱我德更勤，青州两从事。酣饮愧无言，未尝识奇字。



        至宝幢边宝器钟，含光承影状难穷。明明山立千峰表，湛湛鄞清万派中。炼不回容精匪石，灼无变泽气如虹。谁疑湖海豪犹在，安得楼高更卧龙。

      


        展旗天柱立，宝印伏狮雄。瀑喷千珠碎，窗开四牖空。争奇排怪石，独秀出孤峰。龙鼻泉流出，如何造物工。

      


        乾易以知险，履坦期同跻。誓彼不复地，一笑驷马题。

      

庾岭分来峙两山，夹山成峡水成湾。上林下石森双障，南海西江屹一关。水若龙藏涵碧色，山如虎伏出苍颜。人来人往消何许，谁似山长与水閒。



        石如红玉间乌金，上与天通直下临。中似室庐犹短浅，外多窟宅却幽深。公真清献游同昔，我匪元公趣异今。但幸附名镌在石，当坚一介不移心。

      


        民何业於盐，由生在水国。因之利其利，资生本无责。未能损与之，尽绝岂为得。后世与古异，以此命为脉。如宽之一分，不禁之太迫。上下亦相安，何至遽相阨。柰何笼之尽，一线路亦尘。乘以风气恶，遂至大作慝。舟聚至数十，众聚动数百。杀越人於货，祸烈恣惨刻。谁谓在王畿，有此凶焰赫。深为腹心忧，非但股肱厄。圣上欲并生，犹未忍诛谪。欲如渤海郡，但以安作则。中外多贤良，选及仆罔测。岂非老不死，可以贼击贼。初非欲胜之，化诱尽筹画。顽冥终不回，不免出兵革。犹非杀为威，止欲就擒获。竟未始血刃，献囚不南馘。精别分死生，不失我心测。或不以事观，浮言肆虚嚇。语阱险且危，闻者转相惑。非望复非才，宜不见浮格。成虎而铄金，莫辩只自默。偶尔事倖成，不至大差忒。免罪已逾分，何劳被恩泽。感公成人美，古调鸣啧啧。仆以瓦釜酬，自笑言哑哑。

      


        三山来由北岩溪，三十里近何崛奇。地辟天开几千期，神藏鬼秘人莫窥。竹溪黄溪何派支，太白子厚名始垂。未知此溪发其谁，河潢自天磐石资。含霜夺日森旌麾，岩电银海增双辉。出千古秘此一时，潭间归来为发挥。宝藏骤兴福所希，溪宜有灵潜自嗤。非公遇我我遇伊，昔无今始有己知，宜为知己加护持。成鼎可绝魅与魑，游骑可驰骥与骐。两山插天天犹低，如城夹地地莫巘。混混中间流天池，往来深藏龙与螭。巨石万状磊不羁，奇木万种名莫推。始度石梁堂少栖，方见主人心远而。此身恍在何天涯，非人间世如惊疑。须臾缓步行委蛇，双龙之渊气杳微。进前宿云云欲迷，叠嶂高张熊虎旗。凫潀石门互变移，翠密玉练冰雪飞，壁立万仞文公题。愈上愈高青云齐，书堂屹立天然基。如有千岩万壑姿，一览俱尽无纤遗，主人惠我何多为。时方六月三伏期，但觉清冷生冰肌。清境清赏何加兹，更醉似酒醇不醨。饱水饱石浑不饥，更饱一德充肝脾。大帅如古刺史规，溪变为好政可追。仆如柳了有许疵，溪改为愚尝自悲。主人爱客忘尊卑，畏日与彼爱日晖。洒然执热清风吹，洗尽尘襟无毫釐。主人昔年咏浴沂，盈科放海川之师。源流素蓄万顷陂，傅岩磻溪隐未宜。高冈凤合朝阳曦，猿鹤知主无催归。欲羡形容无好辞，斐然狂简嗟非诗。

      


        揽辔驱驰始得閒，便陪五马访名山。恍如境出青霄外，真是身游碧落间。地辟天开非假凿，崖高壁立自成关。奇奇怪怪离名状，独荷元龙许附攀。

      


        尝观孝子图，画子事母事。闻君画最工，事母孝亦至。人称汝画奇，未知事母慈。我今为拈出，欲以励孝思。画不在丹青，照不在眼睛。方寸不可乱，昭昭在心明。画到精一处，人人定相如。但疑心本一，奚为面差殊。我心犹赤子，我貌极老衰。君虽欲画我，安能作婴儿。

      


        乾不一动，静专动直。坤不一静，静翕动辟。艮不一止，动静以时。本体如是，偏主则非。惟学初机，贵以静入。以至终养，贵以静羽。本体既然，动静一如。乾坤合德，无二无余。心为天君，尊无伦比。圣贤言心，初无认拟。心比於镜，佛说云然。镜虽有光，孰拟心天。镜光则死，心光则活。活则不滞，死则不豁。佛法寂灭，匪乾匪坤。若复本心，非彼能昏。人以欲动，非动之性。所以贵静，自动自静。其道光明，无物可并。以省尽伦，是为全人。眼高四海，至此乃真。

      


        君许身比稷，视饥真己如。免吾学颜贴，乞米李大夫。

      


        万山拥碧屹不动，万石嵌崖何可攀。似这立身须定得，定时方始是牢关。

      


        两水旁流合，双峰对立分。未窥龙鼻面，且过雁山门。玉练泉流石，天低露湿云。经过随分好，犹未副前闻。

      


        圆机珠活走盘中，已试权奇妙变通。武库精严锋莫敌，智囊沉密计难穷。先声已早闻风采，后实如新见事功。计日未多功不少，复刚方长转春风。

      


        梅兄随遇处，在水涯山巅。或有近行路，不惹人爱怜。俨如敬而远，惟恐迫我前。或有近人居，不傍门户边。仍多向贫家，不为华屋牵。香不祈人闻，芳不取世妍。似此性孤洁，秋毫绝萦缠。彼有不知者，乃谓花莫先。折之贮玉瓶，已是伤其天。更大开苑囿，和根以之迁。反指荣得地，带露泪自涟。浸违山林意，岂其本性然。和羹尚不原，其余安足言。但原复反本，同盟松竹坚。西湖之孤山，犹嫌朝市喧。上对玉辉山，下临珠媚渊。外此唯雪月，往来许周旋。三友共一笑，岁寒同百年。虽与落落，自分安其偏。

      


        大钧正旋转，坱圠方无垠。乾坤用六子，乃使天下春。震子实为长，龙蛰屈不伸。不一动则止，一动化万新。嘉熙再仁孝，斯时召斯人。宇宙在乎手，万化生於身。机关一开阖，斩新出精神。日月无点翳，太虚绝纤尘。毫发靡遗恨，谁能疵大醇。

      


        身何止不获，其背谁得窥。心何存不测，其乡孰能知。身主尚无迹，屋庐更何即。变动元不居，问君欲奚适。放之弥太虚，宇宙总我庐。收之付野草，山茨敛吾居。宇宙非穷大，山茨岂云细。身心非以形，随寓靡有异。此道淡不厌，淡中味何穷。万物孰能动，真乐此室中。或疑天下儒，久游蓬莱岛。岂伊素草茅，但以盖茅好。达者舍此谁，若将终身茨。仁宅本同归，问舍非自私。宇宙浩如许，藏用如谨独。山固屹不移，茨敝当再覆。覆可久自娱，庭草听自如。茅茨或不翦，古圣兴不殊。乐山见仁人，如茨看荣贵。此屋虽似卑，谁识最高致。

      


        山童首少发，石老脊多骨。上犹剑戟关，下没沙碛窟。曾无好步行，常有失足惊。前若逢峻拒，后如近使倾。所幸甚艰难，平生备尝试。险阻谁能知，乾坤元简易。

      


        良月四之日，景物何多奇。露洗宇四静，月抹天一涯。景星助月夜，光入清溪湄。奎星照江南，人文良在兹。昔为西长庚，梦与斯人期。今为南极老，微云淡庞眉。际此小春日，胜彼芳春时。桃梅妙生意，微吐三五枝。野垂黄金穟，人饱白玉粢。芙容花成城，拔然凌霜姿。暮开红菡萏，朝发白蜀葵。菊见正中色，潇然疎竹篱。不共众芳竞，独与晚岁宜。时异物孤特，人生复何疑。我翁在物表，清吟彻骨肌。不以世间利，容易得涴伊。今年七十二，浩然元不衰。孤坐小阁上，台融融熙熙。布衾纸帐间，莹若冰雪姿。自从知止后，何思复保为。但原主益圣，比肩皆皋夔。东南盛仁气，不战屈四夷。丰穰岁相似，赤子无啼饥。得老太平世，仁帮非吾私。负暄娱爱日，煮芹甘如饴。无妄漫微疾，勿药喜自随。近谈小命者，尝以行年推。盛言天河水，一气木主治。后来年尚多，康强被春祺。儿曹心自喜，何幸如君词。只今介翁寿，数尚逾期颐。一百三四十，太古常不离。拜手稽首原，永庇儿辈痴。

      


        心之精明，不远伊迩。胸中若正，瞭焉眸子。举目有证，莫切於视。孰名曰省，少目取义。目当少时，湛湛精睟。其光神全，其见专致。老目为耆，则与少异。非徒以目，而分老稚。惟目如少，吸可取譬。实省在心，省当如是。如开双明，洞见万类。心难常存，省不可替。心难常觉，省不可离。心本善者，孰非纯懿。心不善者，孰非私利。省与不省，善恶关系。省者如醒，不省如醉。省者如寝，不省如寐。省者如活，不省如毙。果能自省，卓然奋励。暗室不欺，屋漏不愧。如目万象，无有掩蔽。一不自省，冥然罔记。外物交引，内无纷炽。如目老昏，无非障翳。二者相远，宜知敬忌。聂君少年，有目可贵。以省名轩，轩豁无滞。惟道无穷，要在远诣。惟言多穷，要履实地。惟难有常，勉无失坠。

      


        柔条嫩叶春新媚，劲干刚枝岁久磨。忺厌人情每相反，欲支大厦问凭何。

      


        羽觞随曲水，佳气溢双清。真贤瑞世，恰与真圣日同生。出侍红云一朵，出按皇华六辔，特地福吾闽。底是长生箓，八郡咏歌声。奏天子，倾义廪，济饥民。南州指使，青州公案一般仁。却恐紫泥有诏，社稷重臣事业，非晚观岩宸。来岁这般节，宣劝玉堂人。

      


        水象童蒙，以出伊始。泉乃白水，出自艮止。天一初生，纯一清明。厥初始达，犹元而亨。当其蒙稚，涓涓犹细。及其渐进，混混未上。如玉与珠，不曰白乎。如冰与雪，湛不可污。反求诸己，心正如是。有生之初，纯白纯懿。养之於蒙，作圣之功。大人不失，与赤子同。圣如夫子，皜彻表里。溥博渊泉，浩浩渊渊。皓如银河，月流星连。仰观先圣，本同一性。自始失养，遂终失正。气或杂之，内欲蔽伊。官或不思，外引远而。蒙反成失，白反变黑。黑水西流，清渭南隔。君在家庭，羽若少成。异彼污世，同流浊泾。外引内欲，永绝勿赎。蒙养宜深，洊羽宜熟。濬发尔源，如发蒙然。放乎四海，波涛际天。学有源委，海可至矣。所不然者，有如白水。

      

俘囚经万里，憔悴度三春。发改河阳鬓，衣余京洛尘。钟仪悲去楚，随会泣留秦。既谢平吴利，终成失路人。



        竹焉美哉，爱竹者谁，曰君子欤。向佳山水处，筑宫一亩，好风烟里，种玉千馀。朝引轻霏，夕延凉月，此外尘埃一点无。须知道，有乐其乐者，吾爱吾庐。竹之清也何如。应料得诗人清矣乎。况满庭秀色，对拈彩笔，半窗凉影，伴读残书。休说龙吟，莫言凤啸，且道高标谁胜渠。君试看，正绕坡云气，似渭川图。

      

西陵潮信满，岛屿没中流。越客依风水，相思南渡头。寒光生极浦，落日映沧洲。何事扬帆去，空惊海上鸥。



        垂涕凭回信，为语柳园人。情知独难守，又是一阳春。

      


        上人禅室路裴回，万木清阴向日开。寒竹影侵行径石，秋风声入诵经台。闲云不系从舒卷，狎鸟无机任往来。更惜片阳谈妙理，归时莫待暝钟催。

      


        未得鸣珂谒汉宫，江头寂寞向春风。悲歌一曲心应醉，万叶千花泪眼中。

      


        曰归去来，归去来兮，吾将安归。但有东篱菊，有西园桂，有南溪月，有北山薇。蜂则有房，鱼还有穴，蚁有楼台兽有依。吾应有、云中旧隐，竹里柴扉。人间征路熹微。看处处丹枫白露唏。况寒原衰草，牛羊来下，淡烟秋水，鲈鳜初肥。自笑平生，颓然骨相，只合持竿坐钓矶。都休也，对西风无语，落日斜晖。

      


        王乔所居空山观，白云至今凝不散。坛场月路几千年，往往吹笙下天半。瀑布西行过石桥，黄精采根还采苗。忽见一人檠茶碗，篸花昨夜风吹满。自言家处在东坡，白犬相随邀我过。松间石上有棋局，能使樵人烂斧柯。

      


        珠幡绛节晓霞中，汉武清斋待少翁。不向人间恋春色，桃花自满紫阳宫。

      


        禅师来往翠微间，万里千峰到剡山。何时共到天台里，身与浮云处处闲。

      


        池上莲荷不自开，山中流水偶然来。若言聚散定由我，未是回时那得回。

      

天风吹衣霞飕飕，叱驭从南来罗浮。何谓玉笥捣药鸟，亦于石楼喧夜愁。仙翁定知野人到，道观聊为朝真留。一粒刀圭吾不与，大椿那有八千秋。



        零落多依草，芳香散著人。低檐一枝在，犹占满堂春。

      


        画戟重门楚水阴，天涯欲暮共伤心。南荆双戟痕犹在，北斗孤魂望已深。莲花幕下悲风起，细柳营边晓月临。有路茫茫向谁问，感君空有泪沾襟。

      


        吾家何处。对落日残鸦，乱花飞絮。五湖四海，千岩万壑，已把此生分付。怎得海棠心绪，更没鸳鸯债负。春正好，叹流光有限，老山无数。归去。君试觑。紫燕黄鹂，愁怕韶华暮。细雨斜风，断烟芳草，暑往寒来几度。锁却心猿意马，缚住金鸟玉兔。今古事，似一江流水，此怀难诉。

      


        中秋皓月，隔霄光倍照尘寰。九龙喷香水，胜沈檀。白象珠明协瑞、尊者诞人间。世称生佛子、派接清原。

      


        旌旗江上出，花外卷帘空。夜色临城月，春寒度水风。虽然行李别，且喜语音同。若问匡庐事，终身愧远公。

      

彼二子兮以艺相崇，得一理兮其心则同。运斤在手诚可惧，坚立不动神之雄。



        闻说花源堪避秦，幽寻数月不逢人。烟霞洞里无鸡犬，风雨林间有鬼神。黄公石上三芝秀，陶令门前五柳春。醉卧白云闲入梦，不知何物是吾身。

      


        远公逢道安，一朝弃儒服。真机久消歇，世教空拘束。誓入罗浮中，遂栖庐山曲。禅经初纂定，佛语新名目。钵帽绝朝宗，簪裾翻拜伏。东林多隐士，为我辞荣禄。

      


        共爱东南美，青青叹有筠。贞姿众木异，秀色四时均。枝叶当无改，风霜岂惮频。虚心如待物，劲节自留春。鲜润期栖凤，婵娟可并人。可怜初箨卷，粉泽更宜新。

      


        弥天称圣哲，象法初繄赖。弘道识行藏，匡时知进退。秦王轻与举，习生重酬对。学文古篆中，义显心经内。法服应华夏，金言流海岱。西方浮云间，更陪龙华会。

      


        支公信高逸，久向山林住。时将孙许游，岂以形骸遇。幸辞天子诏，复览名臣疏。西晋尚虚无，南朝久沦误。因谈老庄意，乃尽逍遥趣。谁为竹林贤，风流相比附。

      


        湖南通古寺，来往意无涯。欲识云门路，千峰到若耶。春山子敬宅，古木谢敷家。自可长偕隐，那言相去赊。

      


        欲向麻源隐，能寻谢客踪。空山几千里，幽谷第三重。茅宇宁须葺，荷衣不待缝。因君见往事，为我谢乔松。

      


        凉飙乱黄叶，迟客橘阴清。萝径封行迹，云门闭野情。零林秋露响，穿竹暮烟轻。莫恋幽栖地，怀安却败名。

      


        山头戒坛路，幽映雪岩侧。四面青石床，一峰苔藓色。松风静复起，月影开还黑。何独乘夜来，殊非昼所得。

      


        石室初投宿，仙翁喜暂容。花源隔水见，洞府过山逢。泉涌阶前地，云生户外峰。中宵自入定，非是欲降龙。

      


        幽人从远岳，过客爱春山。高驾能相送，孤游且未还。紫苔封井石，绿竹掩柴关。若到云峰外，齐心去住间。

      


        苕水滩行浅，潜州路渐深。参差远岫色，迢递野人心。冻涧冰难释，秋山日易阴。不知天目下，何处是云林。

      


        近夜山更碧，入林溪转清。不知伏牛事，潭洞何从横。野岸烟初合，平湖月未生。孤舟屡失道，但听秋泉声。

      


        漾舟云路客，来过夕阳时。向背堪遗恨，逢迎宿未期。水容愁暮急，花影动春迟。别后王孙草，青青入梦思。

      


        能将疏懒背时人，不厌孤萍任此身。江上昔年同出处，天涯今日共风尘。平湖旧隐应残雪，芳草归心未隔春。前路倍怜多胜事，到家知庆彩衣新。

      


        西陵潮信满，岛屿没中流。越客依风水，相思南渡头。寒光生极浦，落日映沧洲。何事扬帆去，空惊海上鸥。

      


        客程终日风尘苦，蓬转还家未有期。林色晓分残雪后，角声寒奏落帆时。月高星使东看远，云破霜鸿北度迟。流荡此心难共说，千峰澄霁隔琼枝。

      


        野径东风起，山扉度日开。晴光拆红萼，流水长青苔。逋客殊未去，芳时已再来。非关恋春草，自是欲裴回。

      


        泉源新涌出，洞澈映纤云。稍落芙蓉沼，初淹苔藓文。素将空意合，净与众流分。每到清宵月，泠泠梦里闻。

      


        旅游无近远，要自别魂销。官柳乡愁乱，春山客路遥。伴行芳草远，缘兴野花飘。计日功成后，还将辅圣朝。

      


        静林溪路远，萧帝有遗踪。水击罗浮磬，山鸣于阗钟。灯传三世火，树老万株松。无数烟霞色，空闻昔卧龙。

      


        一身无定处，万里独销魂。芳草迷归路，春流滴泪痕。几时休旅食，何夜宿江村。欲识相思苦，空山啼暮猿。

      


        终南千古后，独尔继卿名。离障非今日，修因是几生。乱峰寒影暮，深涧野流清。远客归心苦，难为此别情。

      


        禅门居此地，瞻望在虚空。水国月未上，苍生如梦中。上人知机士，瓶锡慰樊笼。彼土诸梵众，嗟君扬道风。

      


        再寻招隐地，重会息心期。樵客问归日，山僧记别时。野云阴远甸，秋雨涨前陂。勿谓探形胜，吾今不好奇。

      

北风日日卷尘沙，桃李凌寒强自葩。莫作春光流转想，要知枯蘖是狂华。



        山寺门前多古松，溪行欲到已闻钟。中宵引领寻高顶，月照云峰凡几重。

      


        野泉烟火白云间，坐饮香茶爱此山。岩下维舟不忍去，青溪流水暮潺潺。

      


        长溪通夜静，素舸与人闲。月影沈秋水，风声落暮山。稻花千顷外，莲叶两河间。陶令多真意，相思一解颜。

      

惠休老去谩论诗，圆泽西游未有期。但解留连元亮酒，不须料理玉川饥。



        禅客无心忆薜萝，自然行径向山多。知君欲问人间事，始与浮云共一过。

      


        昨夜云生天井东，春山一雨一回风。林花并逐溪流下，欲上龙池通不通。

      

侏儒饱官粟，适市行勃窣。但知随众笑，了不见优拙。暮归遭客问，闵默羞齰舌。心知续凫悲，慎莫尤造物。



        苦见人间世，思归洞里天。纵令山鸟语，不废野人眠。

      

三日雨行来款关，篝灯相语雪霾山。低回俗里未能免，只有对君非强颜。


天公积愤何曾雪，遑恤茶工贪揽撷。无聊桃李困迟迟，暗白蔫红飞乱撷。谁疏天汉下穹窿，苦厌风霾昏嵽嵲。行台使者扫云手，酾酒丛祠拜灵蕝。归来一雨动三日，沟壑遗民起垂绝。岂唯枪旗各呈露，更喜笋蕨争芽茁。明朝击鼓万指集，云蹬携籯穿曲折。红尘一骑天容开，顾渚蒙山坐销歇。帝觞尝罢思苦口，公如子牟心魏阙。金銮谏舌夜生尘，回首山中记同啜。


门外山光万里浓，且将寥落共清风。个中自有濠梁意，不用磨刀斫眼红。



        客意天南兴已阑，不堪言别向仙官。梦摇玉珮随旄节，心到金华忆杏坛。荒郊极望归云尽，瘦马空嘶落日残。想得故山青霭里，泉声入夜独潺潺。

      


        野客同舟楫，相携复一归。孤烟生暮景，远岫带春晖。不道还山是，谁云向郭非。禅门有通隐，喧寂共忘机。

      


        丛石依古城，悬泉洒清池。高低袤丈内，衡霍相蔽亏。归田竟何因，为郡岂所宜。谁能辨人野，寄适聊在斯。

      

岁晚追土风，独瓮谁与佐。人心感流光，台馈屏奇货。鸡豚取牢栅，门户随小大。去乡二十年，忆此但愁卧。儿痴元未识，但索梨饤坐。何时鸦识村，莫作驴转磨。不须志四方，教子求寡过。归哉及强健，老去烦剂和。


山中白玉延，贵压梁宋价。筠篮出轮囷，了不烦造化。因传竞病句，中的若神射。颇念坐稳人，鞍马久不跨。溪桥梅欲动，玉雪短枝亚。何当同嚼蕊，一醉山月下。


圣门出嵩岱，领略千丘岑。久矣暖姝子，蠹鱼槁书林。曾参一唯后，旷古沈此音。愿君同钻仰，满我初地心。


方塘滟宿涨，曲涧来飞湍。光涵郁蓝天，澒洞碧玉宽。小亭尘土外，瓦影浮朱栏。霜渚写秋色，烟林养渔竿。佳人秋霞衣，皎皎明月冠。欲濯且无尘，隐几得妙观。海若眩河伯，等在蜗角端。那知坳堂上，杯水生涛澜。云间谢公子，五字冰雪寒。展读胜图画，经行记林峦。九垓未暇游，据壳谅匪安。一到定何日，眷焉抱长叹。


江梅凌厉千花上，一笑春风我有诗。白鹤老仙三叠曲，何人得法是横枝。


侧席忧宗周，负痾头岑岑。又传衢梁盗，弄兵保山林。渴闻平虏诏，蛰户跋雷音。欲舞恨袖短，诸君独何心。


江村小筑兴不浅，奈有灵山香火缘。经世心知焦谷颖，归耕犹恐度公前。


四物觅安心，驾言无停驱。忽然休歇去，本自一物无。那于前后际，而有新故吾。知津恨未达，敢以偷自愚。


历乱百忧心，漂零一涯天。读礼不盈尺，眼萎坐自怜。君来访安否，春风柳吹绵。篝灯语平生，惝恍夜不眠。那知岁月度，但怪冰雪坚。感君怀亲意，使我泪贯泉。高堂急荣养，躬耕恨无田。笔端日五色，气压诸生前。圣门要钻仰，至味研简编。经纶出绪馀，文字忘蹄筌。他年閒击竹，妙契琴无弦。此时一瓣香，竟为何人然。江湖多北风，怀哉归袖翩。刮目看奋飞，此道更著鞭。


谢公拥鼻忧不免，笑闵乞燔东郭颜。问讯袖中医国手，不应长与一筇闲。


六年别故山，松竹故无恙。此身已天涯，飘走复何向。清源老医师，砭偻出投杖。勿辞一往勤，挹彼上池涨。


穿堵超玉绳，影倒夜窗寂。火云一洗空，月露清欲滴。幽人负痾卧，起坐三叹息。归同对床笫，晤语永佳夕。



        梅子生仁柳絮催，春风尘迹只苍苔。繁华一梦年年事，长是初莺为唤回。

      

满拂春光一番雨，闹花如海麦摇波。静观物化知如幻，奈此撩人风物何。


梅雨冥冥稻已齐，连云篁竹暗蛮溪。短萌解箨登雕俎，错落黄金騕袅蹄。


天涯投老鬓惊秋，梦想长江碧玉流。忽对画图揩病眼，失声便欲唤归舟。


鹤林阆苑两萧瑟，付与大千沙劫灰。尺五城南花溅泪，诗成看镜觉摧颓。


舅家今三世，笔耕未逢秋。后生抱奇志，肯为齑盐留。先庐江绕城，归路柳暗洲。勉哉倘有立，离阔何足忧。


谁云山僧贫，而有千椽玉。幽眠岂无处，爱此晴窗绿。


馀芳卷地还春去，谁送洛花供眼青。沉香亭北真一梦，今见宗支亦典刑。


门前北风裂我襦，知君未能出僧庐。忍看烟雨冻梅肤，南枝北枝香欲无。可无一杯相煖热，道人酒熟不用沽。区区濡沫浪辛苦，安得共似江湖鱼。


阿游陆沈久，亦复太痴绝。未成安一枝，况乃办三穴。唯馀爱山意，如水必东折。首鼠今几年，顾影愧琼玦。那知龙门客，尘底抱关闑。虚檐日偃仰，苍壁对横㙞。拄藤危蹬响，濯足细泉洁。束薪取奇观，滴乳当嘉设。摩挲石蜿蜒，信矣耆旧说。欻疑卷风雨，凛若践冰雪。远追神清游，复作武陵别。能诗有老休，联句媲前哲。相逢快吟哦，亹亹霏锯屑。三山今入手，瀛海仅可啜。崎岖走林谷，王事烦此杰。拟结汗漫期，更待搀枪灭。


物生甚美世所忌，吹息雪中成祸胎。汤帆卯杯频下箸，江南归梦打围来。


乘桴何计去浮家，学舞空馀短袖嗟。自笑缤纷兰佩老，欲将心迹问重华。


压糟玉面天涯见，琢雪庖霜照眼明。投箸羞颜如甲厚，南山白额正横行。


九日相携积翠中，胜游兼有道林同。枯颅一任君披拂，寄语龙山落帽风。


老谂不下床，胸次纷黑白。弥明亦强项，得句鼾负壁。相逢复何事，一笑万虑寂。新诗追旧韵，俯仰见笔力。何时折铛傍，鼎坐无主客。区区竟何补，斗粟真自役。


清溪净写碧巑岏，雨后相携石路乾。认取此山巉绝影，他年何处钵中看。


湛湛天宇清，宛宛穹脊白。投深得僧窗，千嶂倚苍壁。开卷与晤言，炷香伴岑寂。独将万里心，收敛入寻尺。


幽陵胡羯残中原，列城束手天子奔。天留巨孽毒梁宋，贼垒环堞如云屯。凶波滔天不可遏，塞以束薪何足论。力凭孤墉阻其怒，不尔荐食无黎元。堂堂许张勇且仁，指挥羸卒气愈振。上书行在论贼势，想见愤色吞妖氛。人间贫残容力避，只有一死由来均。二公就此得处所，至今日月名争新。遗祠突兀岸清洛，英气凛冽横穹旻。尚闻馀荫福兹土，天假威柄酬忠勤。布衣尚悬千古泪，肉食宜鉴当年因。焚香再拜三叹息，九原可作从斯人。


尔去事斋居，操持好在初。故乡无厚业，旧箧有残书。夜寝灯迟灭，晨兴发蚤梳。诗囊应令满，酒盏固宜疏。貘羁宁似犬，龙化本由鱼。鼎荐缘中实，钟鸣应体虚。洞洞春天发，悠悠白日除。成家全赖汝，逝此莫踌躇。


我生少所可，靡靡世一律。如君素心人，指不三四屈。久与宵人游，归卧常自失。效尤起媮心，阿意增美疾。低回强酬酢，高论形敢出。缅怀参同子，蚤入伊洛室。闻道既先我，论诗又奇崛。纵横谈天口，卓荦扛鼎笔。胜我何足云，论交敢自必。桓公肯见规，寡过行有日。书来约过从，一笑破萧瑟。新凉宜灯火，永夜勘书帙。岂无一尊酒，少促软语膝。更呼小丛歌，未怕官长诘。跂予占骑气，千岭秋回郁。著鞭及清境，滟滟月华溢。


来解征衣日未斜，小轩泉竹两清华。道人法力真无碍，解遣龙孙吐浪花。


水菽怡慈颜，万钟亦土苴。时从班衣儿，蓺萱北堂下。秾华夫岂少，爱此入风雅。纷敷翠羽丛，绛英烂如赭。诸孙绕银鹿，采摘动盈把。谁言壶中春，在此眉寿斝。


胸中一壑本超然，投迹尘埃只可怜。斗粟累人腰自折，不缘身在督邮前。


仙人不奈笑凭愚，来读万签东老书。劝作南窗傍脩竹，时来借榻卧虚除。


长安调鼎黑头公，一旦覆餗腰领红。饭稻羹蔬三万日，争如且作多田翁。


两翁来往亦风流，还拥红炉说旧游。夜半南枝三转鹊，相看更觉此生浮。


凿破苍崖俯碧流，石埼竹筏舣行舟。已邀明月来同宿，下数层澜寸寸秋。


拄藤峰顶一长啸，赠子西行风半帆。想见月生潮上处，新诗历历在千岩。


浮尘不到客眉开，乞食幽人晚未回。相对西山全体现，逢人莫道只空来。


江村结屋老垂垂，诗乞桤栽手自移。他日南楼看鸱集，莫忘烟雨狎鸥时。


一钱未办买云山，突兀何时屋万间。岁晚投簪来卜筑，柴门分占碧孱颜。


炉峰落日紫烟孤，江上扁舟失梦馀。乞我博山修净供，要知触处是匡庐。


枯木岩头鸿雁行，十年离别话偏长。归时裹里日溪橘，应作雪峰薝卜香。


久忆琼糜荐一杯，玉延犹费著诗催。筠篮不送今年供，应待毗耶遣化来。


求田莫问湖海士，得志付与闾阎儿。黄花满把一尊酒，欲话此意非君谁。


欲问春归只意行，乱红吹尽绿冥冥。道人那管芳菲过，沙劫成灰睡未醒。


胸中戈甲一敌国，笔下篇章万户侯。龙门隐吏绝人处，百事随缘莫莫休。


净扫云房借客眠，折铛煮粥劝加餐。道人更有超然处，柿落霜林擘鸟残。


现身犹有宰官缘，且作吴门忍辱仙。欲以诗书为佛事，利生一念几生前。


生朝乐事记当年，汤饼何须半臂钱。吾算自知樽有酒，汝翁莫叹坐无毡。


风波举世正同舟，聊戏乘桴从我由。闭户有时非得已，冯河无补却堪羞。


衲子诗工骨转寒，折铛全胜斗升悭。恐君爱我长沙舞，且复闲中袖手看。


骎骎惊子笔生风，开卷犹须一尺穷。年长那知虫鼠等，眼明已见角犀丰。


一溪风月浩无边，病起吟觞总未便。欲作二豪知未办，恐君爱我沐猴禅。


凤山团饼月朣朦，老桂横枝出旧丛。小友他年春入手，始知蟾窟本来空。


海角西风撼客床，熟衣已试九秋凉。同根兄弟久南北，他日灯前话更长。


梦觉床头无复酒，语终甑底但馀糜。已堪北海呼为友，犹恐西真唤作儿。


清风白雨洒炎荒，林下听时恰对床。一洗微痾何足道，请观何处不清凉。


相马评书世未知，要从风骨识权奇。半山妙墨翻风雨，尚有典刑今复谁。


蚤岁功名不自量，近从颜禹识行藏。万钱本是忧时饵，除却箪瓢莫谩尝。


步携婉娩上巉岩，北望云山紫翠搀。了了大江东岸路，欲攀风驭脱羁衔。


渊明把菊对清秋，醉里诗豪万象流。画出多情愁绝处，七峰明灭断云收。


两翁相对语更阑，想见风生席石间。诗就南枝三转鹊，樽前秋月半衔山。


残书倦展水沉烧，那有堂前学子嘲。卧读萧陈秋夕句，不知烟暝鸟争巢。


病馀都作鹤联拳，谁识臞儒是列仙。如我角犀将底用，藜羹相对却超然。


平津栏槛倚高秋，一掬寒波醉眼流。莫话风流云散事，九河翻泪若为收。


观身已作水溶溶，投瓦云何觉病攻。造物小儿真一戏，未妨居士却谈空。


屹屹龟山障末流，藩墙一望渺无由。胸中万里平生事，肯蹋寻常只么休。


平生学道著功深，世事萦人负此心。赖有关西门下士，洛川流派得重寻。


百八么珠水玉寒，客囊无复一钱看。只应袖里灵山在，无数如来转指端。


老去温柔失旧乡，北窗一枕午风长。梦回未觉羲皇下，句好全胜殿阁凉。


谁共溪边沆瀣杯，惊鱼不睡棹歌来。风生蘋末无多子，更待冰轮作伴回。


心亲千里不辞遥，咫尺衡门接市桥。万卷舌端真历历，一丘胸次更嚣嚣。


风雨交交耿夜灯，天涯兄弟对床听。莫嫌诗作江南语，一梦家山眼亦青。


老僧弥勒久同龛，应笑游人世味甘。小数何曾工九九，深禅聊欲问三三。


沙界豪端久自知，笔锋一戏更何疑。江南春色花千里，幻入幽人半幅诗。


健碧倚天无数峰，眼前浑似故人逢。问来识面知何处，应在颐斋诗卷中。


一筇楚尾见春风，遥想诗成顾盻中。心逐孤云天外去，恍疑身在大江东。


青山北界大江东，了了乡关在眼中。归得一廛吾愿足，此生初不问穷通。


招提一叶弄新晴，却信朝檐鹊有灵。犹有幽花堪系缆，为言轻手惜飘零。


不见陈公岁又除，七峰深处食无鱼。终烦指似龟山路，会使人疑得异书。


堂前春日媚珍盘，稚子相群舞袖斑。斗酒寿亲逢一笑，不知身在市门间。


秋空如水莫留尘，脚底千峰翠浪奔。未暇与君游八表，且当索酒赋鹍鹏。


苟禄劳生不为身，强颜来此算征人。莫将朝市轻分别，等是低回一鬨尘。


凛凛臞仙千载人，当年许卜一枝邻。天高鬼恶堂堂去，谁识渠侬不坏身。


鳞生雨后东西倦，雪落竹间南北枝。将母方勤弟行役，春风应满锦囊诗。


暗中摸索故难忘，客舍相逢话最长。更有异书分我读，只无名酒与君觞。


心空无地著尘沙，对镜何曾一念差。戏取大千归丈室，未妨衣襋乱天花。


手开茅棘养疏慵，不著尘中车马踪。只许幽人来别岭，卧听石磴响枯筇。


梅花梦向笛中残，子著深枝一一酸。肠断来迟双燕子，暗香消歇粉泥乾。


危栏缥缈跨鸿濛，城郭溪山一览空。何处更容君著眼，大千浑在六窗中。


久知喧寂两空华，分别应缘一念邪。为问脱靴吟芍药，何如煮茗对梅花。


凤山一震卷春回，想见香芽几焙开。未办倩君持券买，故应须我著诗催。


人间狡兔开三窟，天上夜叉守九关。欲伴衲僧林下住，会须石似此心顽。


道眼无尘万景随，沧江秋色入新诗。归时人问江南好，只道君行到自知。


触处为家底是归，浮生南北未忘机。道人身似南枝鹊，更尽秋宵一再飞。


小雨敛尘芒屩轻，玉峰一点笠边明。向来目尽鸟飞处，一锡今随只影行。


风传万籁有喧寂，月入千波无浅深。应信此身非我有，窗间谁伴夜虫吟。


作社无人唤拾遗，不妨步屧趁儿嬉。一壶春色千峰顶，回首他年忆此时。


剥啄浑无去客嗔，丁宁招唤只怀人。南风殿角凉如水，来洗眼前朱墨尘。


牛羊触藩笋成竹，鹅鹜成群饱倒藤。一饭罗摩未为孽，要知我是在家僧。


道人一计了平生，肯笑寒儒不糁羹。若识先生晚食肉，万钱何处著膻腥。


隔墙歌吹聒悲凉，信马狂心堕渺茫。报答风光吾老矣，小窗读易静焚香。


寄我新诗锦绣端，解包更得凤山团。分无心赏陪颠陆，只有家风似懒残。


朝暖南冈一杖藜，忽投深壑得禅栖。共言伐翳通樵径，后日重来路恐迷。


明窗子石滟松腴，万卷卢郎正要渠。何似黄梅碓下客，夜翻半偈倩人书。


归去来兮岁欲穷，此身天地一宾鸿。明朝等是天涯客，家在大江东复东。


后身梅福与谁论，正有幽人夙契敦。更欲上书陈世事，却来微服守吴门。


败絮如蓑不可连，书灯相对耸吟肩。明朝定有茅檐日，借我乌犍曝背眠。


诗人未见雪梅画，只识前村横水枝。百巧摹香摹不出，此诗风味略相宜。


牢落天涯身百忧，故人千里肯相投。知君强记当年事，莫说家山恐泪流。


支公去不锁禅扉，熟境应留梦里归。我却寄眠公榻上，此心浑似片云飞。


道人一锡攀飞鸟，颇悉南来北去情。画出江南遵渚态，尚馀风味叫群声。


霜馀野水尚能深，隔见僧檐出短林。一苇欲航心未稳，故穿危径取墙阴。


凿透巉岩不记春，山腰千古挂冰轮。谁知擘破三峰手，聊出婵娟戏路人。


一月分身入万池，道人何处不相随。卧听绝壑传风籁，历历新诗世不知。


满川秀色野阴疏，知有儒仙隔水庐。借我玉函河上语，只看尺许定何如。


真功那复叹蒸沙，静笑饥肠日夜哗。老褐不须供茗粥，朝餐吾已办丹霞。


先生衰眼失孤鸿，久著瓮天尘雾中。谁卷秋空开四壁，丹青三昧道人崇。


舞困春风睡思深，东君更与缠腰金。颓檐醉尉花应笑，那有当年幕客心。


林栖相唤出幽谷，我亦欲起天未明。枕中决决响山溜，一似荒城长短更。


税鞅云扉屧响廊，困眠拾得小窗凉。逢人莫说梦魂好，厌见客尘吹上方。


橘刺藤梢罥客衣，直缘微禄得奔驰。悬知投老归田味，只似登山困睡时。


红颜素脸出春残，袅袅传传态自完。闻道扬州冠天下，何年跨鹤往吟看。


行穿苍麓瞰平冈，踏破青鞋到上方。城市纷纷足机阱，却从山路得康庄。


千峰踏遍一筇随，草软沙平步却宜。细径忽攀飞鸟外，故知腰脚未应衰。


陌上花残客未归，故乡自合去迟迟。红香洲渚收归桨，却胜池塘草绿时。


香英狼籍了无馀，偿我残春一斛珠。犹带微酸饷佳客，为嫌啼鸟啄红肤。


梅子生仁柳絮催，春风尘迹只苍苔。繁华一梦年年事，长是初莺为唤回。


擘开华岳三峰秀，叠就层峰数石寒。等是世间儿戏事，道人莫作两般看。


翩翩风驭驾花神，更遣酴醾殿晚春。压架秾香千尺雪，唤回中酒惜花人。


表里江湖眼界新，解誇奇观属诗人。要须一釂三江水，净洗多生舌本尘。


晴江渺渺跨江干，春涨平湖万顷寒。欲挽银潢供砚滴，坐如震泽在毫端。


牛归坡草煖，船系岸花零。白堕尊同卧，黄昏月照醒。


尘缘挽我去渔矶，回首沧洲此愿违。偶寄一舟江上去，只无箬笠与蓑衣。


一雨缘南浦，波明柳荫门。遥知湔裾处，为我一攀翻。


我观世界只儿嬉，一戏相从更莫辞。绮语未忘馀习在，明朝与和紫姑诗。


散策桥南路，春容最好时。梦回花满眼，犹恐是辛夷。


我欲安心未有方，至人遗迹已茫茫。自非窣堵波中老，谁直先生一瓣香。


一与刘园别，春风到海隅。墙阴草争绿，留得屐痕无。


鸾驾翩翩驭晚风，积苏宫阙夜濛濛。明朝遣觅铁如意，应在凉州酒肆中。


云窗月槛仰乘舆，俯看香车出绣襦。九陌人人歌帝力，不须微服过康衢。


纤纤花入麦，漫漫雨黄梅。泥径无人度，风帘为燕开。


灯花作意照归人，短棹扁舟寂寞滨。帝力如春苏万物，遥知太一不威神。


摵摵初鸣竹，涓涓稍滴檐。忽然幽梦断，更觉晓寒添。


墙东新径去年开，二老扶筇便往来。数面何曾三日别，离怀都寄十分杯。客亭系马梅争落，官舍裁书雁欲回。秉执枢机有知己，未须卜筑向蒿莱。


得春榆柳遍平郊，犹见藏鸦影未交。动地风来一披拂，青黄浅浅抹林稍。


朱门小驻使君车，二老风流入画图。但有觥筹供笑语，从教岁月上髯须。诗成华烛留残蜡，客醉高歌叩缺壶。更起争棋誇得隽，不应局蹙守边隅。


一色春匀万树红，坐愁吹作雪漫空。谁知榆荚杨花意，只拟春残卷地风。


两牛鸣地隔寒流，病起相望客鬓秋。闻道唤船归别浦，坐怀联策倚沧洲。骚人空复惊摇落，胡贾何须叹滞留。会拥蒙冲入河渭，看君黄色上眉头。


强蹋府尘从傅子，立谈江阁识钊郎。一尊此地见眉宇，十载相思成鬓霜。秋灯煜煜照情话，夜浪翻翻吹客床。投名径入农圃社，老矣不梦天门翔。


龙文新夸荐缃罗，园吏分尝苦未多。自瀹云腴

      

丈室无尘棐几横，吏休凫鹜散无声。舞风竹影僛僛转，萦梦炉香袅袅清。已笑荣枯卢白戏，不须物我触蛮争。故人剪烛西窗约，知复何时话此生。


司祀名郎下紫宸，王师载主尚时巡。丕承配极威灵在，对越垂休命秩新。幽梦想多春草句，清江为洗涅衣尘。行观前席来宣室，可但从容问鬼神。


柯山月下婵娟影，前度刘郎馀故情。诗成回首恋三宿，我亦惜花痴半生。雁沉寒水菩提长，虫蚀真诠章句清。西湖悬绝得鸾喙，可但能专五字城。


沈溪耆旧半丘墟，犹有期颐隐市区。未展武侯床下拜，已传颜子梦中呼。门人会筑三年室，迹客谁留一束刍。归卧九原应不恨，何蕃声誉满京都。


积雨山城久卧痾，起看横港涨晴波。空馀九尺须眉好，奈此一樽风月何。怀抱故人长在念，经行佳境想重过。东溪回首醉眠处，为问红蕖何许多。


真人官府未夤缘，且向龙山作散仙。春入晓痕催采蕨，雨翻泥陇忆归田。蔬肠我若枵蝉腹，诗格君如击鹘拳。箸下万钱谋更鄙，诸公饱死太官膻。


滔滔一世强留连，头上从渠岁月迁。老子养生宁解事，小儿有口惯谈天。醉来莫负持螯手，老矣终寻种玉田。若怪微吟漏消息，九江谁识市门仙。


门掩蓬蒿气浩然，西风笔势更翩翩。未忘大学齑盐味，时说定林文字禅。芦叶风光倾上国，槐花心绪记当年。里门归日车应下，置酒迟君沈水边。


岁晚尊前一笑哗，怜君孤愤老天涯。诸豪虽识临邛客，陋族难当阙里家。会有孟光求共隐，不应牧犊但长嗟。青衫华发春风里，择婿犹堪驻宝车。


缚屋双峰云一坞，抛来伴我事幽寻。风花踪迹趣虽各，香火因缘情自深。浮峡未兴圆泽叹，乘桴还有仲由心。三山他日记耆旧，凿齿弥天无古今。


龙卷风云一发蟠，不妨聊作侍祠官。高情未许群儿觉，万事何须正眼看。问道从公春信近，谈天容我酒杯宽。乘桴亦有平生意，回首纷纷行路难。


鹿门庞老携客隐，耳冷十年难与俱。蝼蚁梦中求曩事，芭蕉林里见今吾。游丝弄影分阴转，乔木摩空万壑趋。香妙心清无一事，不知何处是华胥。


乱山身逐简书来，梅子黄时雨未开。一苇横斜风叶度，千滩赑屃雪城催。危机种种那容避，俗驾骎骎底未回。聊复浮游随造物，故园回首思悠哉。


来往风流记两翁，天涯今作九秋蓬。坐惊秀色悬眉宇，便觉仙峰入手中。傲世真成漆园吏，输君不负北窗风。书生浪发新亭叹，自笑尊前气吐虹。


北苑乖期恨昔年，异乡牢落梦江天。约游汗漫传新句，许出婵娟有旧缘。种种鬓丝何计换，摇摇心旆不胜悬。归耕要伴君难老，相与笞鸾作散仙。


欲寻当日故山盟，身世今如海一萍。归路上心真了了，愁根入鬓已星星。挽衣共釂东西酒，折柳送行长短亭。念我知君回首处，萱丛菖叶一时青。


一廛避地本依刘，闻得更书始欲愁。旧德镌碑在人口，归装载石压溪舟。寄书莫忘青泥信，把酒谁同黄菊秋。新阁诗增风月价，自应神物护银钩。


算舟吏散了无事，与客意行初不谋。饱看云涛舞空阔，欣逢泉石媚深幽。西汉未试补天手，上界那知鞭凤游。剪烛他年忆真赏，莫嗟身世尚沉浮。


胸中一壑故超然，耿耿羞争倚市妍。万事一尊陶令酒，群儿满世祖生鞭。欲投乌石农桑社，尚有灵山香火缘。持节重来慰父老，蹊头相送各携钱。


相逢一笑两忘怀，梦绕亲庭首重回。世事难磨三尺喙，离愁都付一分杯。秋生林薄岁时晚，水落江湖鸿雁来。剩作新诗频寄我，天涯时对两眉开。


雨收天气欲清明，犹有馀寒在粥饧。马队客勤贪昼永，鳣堂人病想身轻。读书有味齑盐好，对境无情梦寐清。欲话此怀须我辈，一来蜡屐伴春行。


家在大江东复东，去君一舍碧流通。那知临水登山处，同寄飞蓬断梗中。愁绝杯中千里月，梦萦江上一帆风。只今且作须臾意，更典云裘醉小丛。


一轩新筑敞柴荆，北苑尘飞客思清。更买樵青娱晚景，便应卢老是前生。千门北阙梦不到，一卷玉杯心自明。冷看田侯堂上客，醉中谈笑起相烹。


将军竞病诗成处，南浦春归兰玉丛。渐减心情身老大，久乖谈笑路西东。乡关落日苍茫外，樽酒寒花寂历中。且与寓公同放旷，浩歌相属倚秋风。


五年沈水照衰颜，溪上今谁独往还。身插乱峰随一锡，梦回萧寺绕千间。西风潮落挐音急，斜日尊空醉袖班。更觉难追诗力健，大弨久废若为弯。


一丘胸次有馀师，空此淹留岁月迟。黄墨工夫怜我倦，箪瓢风味要君知。新诗落笔惊翻水，俗学回头笑画脂。伊洛参同得力句，还家欲举定从谁。


手斸修芦著槛栽，使君公退几徘徊。想当风雨翻丛急，疑卷江湖入座来。未办松窗眠绿浦，且将屐齿印苍苔。种成桃李人间满，应念孤根首屡回。


露浥秋英湿晓阴，小坡新斸伫幽寻。似欺兰畹方披羽，聊对风卮旋屑金。采采绕篱吟欲就，垂垂压帽醉难任。使君致主唐虞了，三径无忘此日心。


俛仰尘埃的自羞，稍看寒饿复谁忧。小儿造物巧相戏，穷鬼逐人殊未休。我所不知烦子算，世如无取更何求。服箱挹酒真么么，那用区区问斗牛。


脚底千峰翠浪奔，云端挂此一豪身。山河了了穷千界，物我纷纷共一尘。浪趁下方追日步，恨非本色住庵人。他年八极浮游遍，来读新诗迹未陈。


谁麾俗驾挽今回，珍重山翁小径开。去觅云峰攀碧落，下看沙劫坏飞埃。掬寒露井销尘想，撷翠筠篮富药材。彷佛三生曾到此，楼钟重听一徘徊。


望湖楼下照衰颜，羞见尘埃两鬓斑。风艇纵看山转侧，烟堤尽逐水回还。唤人归去城钟急，触处相亲岭月弯。不用新诗摹绝境，定知长到梦魂间。


午潮平处落归帆，已觉离情两不堪。转手便成千日别，悲歌聊倚一杯酣。波翻别壑闻车水，青遍柔桑趁浴蚕。归路春深风日美，伴谁操笔赋幽探。


千岩万壑翠萦回，一洗衰翁病眼开。落日多情留别岭，秋空无地著浮埃。云闲出岫初无意，松老参天岂愿材。我是散仙君记取，更鞭鸾凤少徘徊。


搅云飞雪一番新，谁念幽人尚食陈。髣髴三生玉川子，破除千饼建溪春。唤回窈窈清都梦，洗尽蓬蓬渴肺尘。便欲乘风度芹水，却悲狡狯得君嗔。


俯仰尘埃二十年，天涯初此试鸣弦。正缘五斗羞陶令，莫叹三江阻郑虔。馋吏诛求何日餍，羸民凋瘵岂容鞭。故人便使来当路，终恐劳公自挽船。


世事今人舌本强，滔滔何处是吾乡。未成微服隐吴市，且可携筇访草堂。欲买鸡豚投近社，少陪风月坐胡床。共将绝唱追韩孟，一饮还须釂百觞。


馀庆钟兰秀，初占合凤飞。那知风不止，遽作露先晞。鬻剃筵方彻，齐眉事已非。魂车春陌上，空背夕阳归。


幽栖一壑无来辙，睡起忽惊春已深。踏青不趁溱洧女，曳杖来寻薝卜林。长条挽处云笼袖，幽佩归时月满襟。武溪回首醉眠地，香力一熏愁到今。


末俗纷纷事不情，天涯怀抱向谁倾。漂流空度三秋日，邂逅来逢四海兄。剪烛西窗惊睡梦，对床夜雨话平生。滔滔世路方同骛，何日相期问耦耕。


交盖岁云晚，向人怀自倾。争棋消永昼，酌茗话平生。转手便陈迹，抚书增故情。无由从执绋，空想葬箫声。


酌酒掺归袂，繁阴殊未收。心知非远别，自不柰离愁。蓬渚倦怀椠，云台归借筹。遄来阊阖路，万马避前驺。


己自应无憾，人犹叹不遭。簪缨门已大，湖海气方豪。旧国牛矶外，新阡马鬣高。流芳传教子，步武接夔皋。


忆我少年日，游君大父閒。诸孙嗟契阔，双鬓各斓斑。未觉归愚晚，俱尝适俗艰。绝知归思急，更觅玉梅攀。


一雨平龟坼，层台转小凉。吟羞东野窘，醉想谪仙狂。湿翠生苔径，馀清袭芰裳。王郎不相顾，扫地静焚香。


浮荣过眼旋销忘，惟有溪山意味长。身健不嫌穿荦确，尘空那复戏沧浪。林钟唤客烟藏寺，风叶鸣秋竹荫廊。一似云溪醉眠处，只应软语欠支郎。


密密云阴合，斜斜雪态妍。似欺春力浅，故傍客愁边。宿鸟投村暝，寒梅抱蕊鲜。无人命尊酒，清绝袅茶烟。


乾生男子坤生姝，国有君王家有夫。委质结缡托其躯，三纲五常与命俱。一朝凶变违常途，匡扶弗得将何如？英英烈烈他虑无，舍生取义终不渝。《柏舟》之诗王蠋语，千古芳名耀青史。


居越与谁语，得君宽我愁。颇惊三日别，更为一樽留。食藿有馀味，泣河非所谋。相看抚身世，容与愧苍鸥。


岭海物产知君臣，黑鲤朝北葵向曛。岭海物产知慈仁，寒獭祭鱼乌哺亲。吴起学曾斯学荀，欺君害民丧不奔。禄养生成忘义恩，不如鸡犬司门晨。


今夕九秋半，心期负隔年。劳生灰劫里，微雨客游边。旅泊正无酒，阴云遑怨天。何时草堂月，相对藉糟眠。


上国经年客，春流一棹波。已醒离帐酒，犹记客亭歌。水枕残归梦，霜衾拥独哦。蓬窗横落月，作意傍人多。


芳节坐晼晚，客怀无一堪。柳眠犹自困，花笑为谁含。风揭拾遗屋，尘生执戟甔。联诗赖诸友，妙句压城南。



        听君话匡庐，风月妙无价。罅峰忽在前，俛仰疑幻化。新诗未出袖，光怪炯如射。悬知得力处，岛可不足跨。家山为谁留，铛粥香䆉稏。我亦怀秋江，波清鸿雁下。

      

天尊地卑分君臣，乾男坤女生男孙。怀恩抱义成人伦，入有双亲出有君。行义显亲亲以尊，隆恩敦君君以仁。君仁亲尊恩义纯，双全忠孝参乾坤。春秋乱贼纷然起，仲尼一笔扶人纪。


日出露芒重，凉生风叶翻。秋粳已照眼，社酒欲香村。牛下草莱湿，人归园屋昏。个中吾不浅，扰扰与谁论。


御扆褒忠勇，官符再佩箴。遐陬蒙一体，服马赫遥临。海岭知天瑞，欢忻荷圣心。排衙香御胸，应郭撒妖祲。讲武勤西狩，呼嵩拜北钦。天颜严咫尺，夙夜敢荒淫。



        丽日疏烟破小春，双峰秀色一番新。要衔天上金鸡粟，莫问人间白眼人。

      

金子卧空谷，何人赋白驹。僧斟三味酒，客荐一囊书。归梦寒应短，诗肠饥自呼。强穿东郭履，来煮雪畦蔬。



        大条祠官闲日月，绝知圣处着功深。荣枯举世争卢白，枉直何人较尺寻。身比香山差得计，诗看正始有遗音。应容下客游东阁，要话朱游夙昔心。

      

雪尽青山昏，师旋赤眉至。皇天监有光，边帅却非义。六月张貔貅，万弓发羊豕。海岳皆效灵，苗民悉循纪。卷舒如祥云，进止若时雨。薄暮天为阴，衔枚肃我旅。一火空巢窝，群凶相籍死。《采芑》歌言旋，记此非黩武。


兀兀天涯客，依依雪谷花。莫辞遮病眼，相伴送年华。劝我三杯釂，熏心一念邪。幽香恋吟笔，半堕墨池洼。


笑我布衾故，分君楮幅温。尚嫌肱当枕，端称席为门。败箧薪钱尽，幽窗雪意昏。寤惊双脚暖，犹恐锦鲸存。


南薰阜物华，南獠俨庭寔。野味散芳芬，海殽参茂密。胸篆飞瑞烟，蠙珠媚炎日。掩嫭笼白鹇，盐章闷鸂鶒。归化服维新，皇朝重玄质。筮辰贡龙颜，表子躬逢地吉。



        美景足可惜，残春尤不堪。晚英余燕蹴，熟颗坠莺含。岁月蓬双鬓，生涯粟一甔。唯思对公瑾，把酒话江南。

      


        清晓方塘开一镜。落絮飞花，肯向春风定。点破翠奁人未醒。馀寒犹倚芭蕉劲。拟托行云医酒病。帘卷闲愁，空占红香径。青鸟呼君君莫听。日边幽梦从来正。

      

河北推儒雅，嵩高降岳神。明径通桂掖，飞幰渡荆津。明快宜朝美，疏通亦我怜。怒同雷电厉，喜沛雨霖恩。乔木家声旧，严轺帝命新。心交今管鲍，筹运访张陈。是日登高节，伊谁送酒频。江州华胄使，携榼再慇勤。


阴阳妙教生真人，名山胜地隐其身。吹嘘濑气完元神，升降雪外离烟尘。轩辕乘龙万岁春，穆观王母存昆崙。青牛出关避世纷，招呼鸾鹤引霞樽。秦王汉武心尘土，欲求真仙恶得睹。


谁唤思家客，来为荡桨嬉。鬓华羞照水，雨意解催诗。叠鼓飞文鹢，香鬟出短篱。醉归真梦觉，犹忆湔裙时。


上帝将垂谴，边臣惊不宁。徬徨劳野马，乾曝俯龙亭。精意馨穹昊，阳和正郁蒸。絪缊云作瑞，黮

      

羲和停火轮，霢霂深民福。年康收篚文，庭寔陈秋穫。土产若未腴，勤绥功则博。九五垂衣裳，千万监忠朴。铜虎谨深悬，木铎今始作。诰敕常佩吟，酒色难湎惑。愿皇钦福多，锡民无灾瘼。载答圣皇恩，转轮赴河洛。


只骑登南服，五龙开洞门。未有登临者，天留好使君。湖心涵万象，湖口合千春。久玩天机动，昭回汉表文。迢遥天侣上，磊落野人群。促命茅君起，雄挥记五巡。


乾坤义气为虎神，咆哮尚阚谁相亲。浮云满谷随相震，啸地生风鼓气新。日入山林膳百兽，时清效数宗麒麟。忍饥渡河知仁人，威彰挥爪雄武臣。戴王秉义无忘噬，作政行苛何诛夷。


一戈探虎穴，万里到龙湖。原上千花雨，湖边百草埔。分曹驱鹿豕，犄角困獐狐。野女妍堆髻，山獠醉倒壶。气清消雾冷，路险迫云衢。虎帐风霆肃，龙旂日月舒。芟除尽荆棘，雨交鉴湖娱。


乾坤正气钟圣物，聪明天纵临生民。四灵百端皆符身，九夷八蛮咸来宾。制作百为开彝伦，明禋千载秋又春。物睹之圣为何人，羲农尧舜禹汤文。万古帝王咸准则，祗令万物睹者德。


地极绥安镇，天随使节存。民风移丑陋，土俗转酝醇。野服迎旌佩，獠草避阵云。宣威雄剑鼓，导化动琴樽。石裂磨刀处，溪留饮马痕。龙湖鱼鸟眼，认此第三巡。


敦伦开野臾，勤学劝生儒。列爵虽殊分，同仁本一途。云泥如有隔，水火岂相资。饮露知蝉洁，观颜觉鉴虚。潜光同隐豹，出宰必悬鱼。适国无先后，梯云有卷舒。天文回北极，水势赴东都。定策参耆宿，轮忠奉简书。弥重勋业懋，开国负称孤。


乾坤成列神流通，纯阳附阴生神龙。伸屈妙运参帝功，一鼓絪缊油云从。飞翔四海雨域中，万汇焦枯仰化融。苦时潜德来奋踪，群生渴想心忡忡。雷鸣云起德斯普，变化循环自今古。


孤云悦我心，一点通神意。流泉濯巨灵，深谷豁神智。魈魅神之兵，黎庶神所庇。精气烛彼天，名山妥灵地。岭表开崇祠，辽东建神帜。六字动天威，九重颁岁祭。相期翊国忠，我舆三神契。


孤征东岭表，冒雨一登临。再拜烟雾霁，群峰奎壁森。独山峰耸阁，中谷水鸣琴。明山卉木翳，遥林云雾深。瞻庙开明贶，平辽断秽祲。神颫号万籁，列宿献千禽。树尾扬旌帛，山头旋革金。葵阳烘固介，华露润华簪。鼎立峥嵘势，钟闻杳霭阴。绾荷据口勾，掬水洗怀襟。瀑石流觞咏，丰碑驻马吟。三山香火地，万古帝王钦。


戍楼西北望皇家，夏永南征岭海赊。殿阁凉生梅浦雨，葵柳红映锦江霞。侮凌烽火心如水，变幻风云眼未花。犀照湖花消魍X，龙呈剑气射虚邪。赤鸟黑马流红汗，绿柳金莺冒翠华。淬砺戈矛寻石上，沉浮瓜李戏江涯。蕙兰纫佩生香满，荷芰缝衫御暑嘉。较斧开林驱虎豹，施罟截港捕鱼虾。火田畬种无耕犊，阴隙戎潜起宿鸦。夜析重门防暴客，三更三点尚排衙。


戍楼西北请泉山，十载干戈暑又寒。红锦飘来枫树醉，黄金废尽菊花残。故园橙橘小春闹，圣席圆汤冬至闲。剑戟百磨岩石裂，骅骝群饮泽泉乾。雪花散杂梅花媚，白水前为墨水餐。河腹冰坚防虏骑，边陲雨涷弊征鞍。水窗向北因风寒，密垒开东得月看。迭起寒鸡犹未唱，铜壶先滴五更阑。


魏母咸亨奉敕文，府兵云众成营屯。屹然一镇云霄末，渐尔群言花柳春。男生女长通蕃息，五十八氏交为婚。火田黄稻俱甘旨，纲水金鱼洽醉醺。寇戎不测纷如雪，甲胄何时不出门。夜祀天皇弘德泽，日将山獠化缟民。一声谯鼓月初出，戍楼西北望皇阍。


天启鉴湖清，灵源浸天碧。不为潜龙盘，上翊飞龙续。花气喷龙香，河光溥龙德。福以龙德钟，寿以龙仁益。百礼祀龙神，九歌感龙格。龙湖配天长，万叶复千亿。


一从长发离京城，侍父寒暄经万程。上吁玄天低吁地，朝瞻红日夜瞻星。诸君喜抵王师所，四顾伤为荆莽坰。群落妻拿凄泣声，俄然戎丑万交横。司空淑人频劝谕，英雄死义无求生。马皮远裹伏波骨，铜柱高标交趾惊。振旅龙江修战具，移文凤阙请增兵。


不敢希酿泉，忻然睹香雪。圭璧充庭辉，山林变瑶阙。农郊卜岁丰，帅阃和民悦。触檐鸣瑀珩，拂衙凛铁钺。藻台净冰鉴，茶壶团素月。圣恩宏海陬，边臣效芹说。


至人平念虑，好恶归其衷。试剑三苗罪，同车盖世雄。断蛟驱猛虎，附凤翊飞龙。际会风云上，清平岭海中。穷民加保惠，勋士禄功庸。姝子干旌纰，妖淫桎梏凶。热筹消灾气，精盖启宸聪。卓尔三才立，岿哉一道同。


黄昏候夜到更阑，爆竺惊闻把剑看。士友同仇裘共敝，丈夫努力饭加餐。星移物换鬓花白，月落参横烛泪乾。怨女鸾孤来绕枕，征夫马健不离鞍。量弘宇宙无遗壤，令肃风霆欲裂山。义重同胞堪搏虎，身轻战甲不号寒。灰飞葭管阳初复，拍落梅花歌示残。歌啸未残胡虏却，东南取道夕长安。


戍楼西北望皇州，宿衙曾随上苑游。明月芦花迷曲岸，西风梧叶报清秋。凤凰台上几声笛，鹦鹉洲边一苇舟。对菊渊明怀刺史，抛梭织女弄牵牛。娟娟万里江河烂，耿耿孤星大火流。白雁远传苏武札，银鲈细切季鹰羞。露悽霜肃吴砧捣，马壮兵强楚戍愁。报道四更笳鼓响，衔枚袭虏献俘囚。


地险行台壮，天清景幕新。鸿飞青嶂杳，鹭点碧波真。风肃天如水，霜高月散银。婵娟争泼眼，廉洁正成邻。东涌沧溟玉，西呈翠巘珍。画船拖素练，朱榭映红云。琥珀杯方酌，鲛绡席未尘。秦箫吹引凤，邹律奏生春。缥缈纤歌遏，婆娑妙舞神。会知冥漠处，百怪恼精魂。


玉钤森万骑，金鼓肃群雄。扫穴三苗窜，旋车百粤空。风生云无帐，雪压碧油幢。火烈消穷北，呈祥应岁东。朝端张孝友，炮鳖待元戎。



        我皇盛文物，道化天地先。鞭挞走神鬼，玉帛礼山川。忽下袁州使，来游紫洞前。青羊得处所，白鹤□时年。虔恳飞龙记，昭彰化鸟篇。□风半山水，□气总云烟。光抱升中日，霞明五色天。山横翠微外，室在绿潭边。缇幕灰初庪，焚林火欲然。年光著草树，春色换山泉。伊水来何日，嵩岩去几千。山疑小天下，人是会神仙。叶令乘凫入，浮丘驾鹤旋。麻姑几年岁，三见海成田。


戍楼西北望皇阍，日暖桃绯京国春。公子踏青陪御辇，官民结彩庆姻门。上林花木胭脂媚，边境桑麻戟剑屯。乳燕东风相对语，老亲上冢孰温存。采茶喜钻新榆火，修禊争驱旧虏氛。尽醉韶华三月暮，谁闻更鼓二更巡。


帝德符三极，皇风振四夷。将轺春暮饮，士卒岭南驰。马啸腥风远，兵歌暖日怡。妖云驱屏迹，芳卉媚迎诗。拍掌横弓槊，徘徊索酒卮。阴处窜蛇豕，暗笑使君迷。



        芰荷风、涤面恰麦秋，应倒著春衣。渡晓溪云湿，日流尘脚，露滉蛛丝。调翼受风雏燕，弱不解争泥。衬琅玕锦院，竹外蔷薇。立久阑干凭暖，看行鱼吹沫，波晕平池。藓痕斑础石，渐雨熟梅时。傍短篱、成团粉蝶，掠野花、相逐□高低。忘言处，徽弦乍拂，流水先知。

      

浮光昂岳望，固始秀民乡。第宅参文武，姻㜕半帝王。珠楼帘结绮，花苑水流香。礼节传家范，簪缨奕世芳。飞鞭驰道坦，聚盖艳阳光。箫鼓迎欢会，桐麻遣唁丧。勋臣扶景运，风树配天长。


望望龙湖上，鱼龙薄汉云。鸿濛开半月，蛇秽破孤军。一鉴生风翰，千章涣浪纹。法慈敷教化，清静加弥纶。法慈剪凶丑，凛冽回春温。龙湖三五夜，棨戟四回轮。


玉垒陈酽酪，金盌荐芳饎。父老吹龙笛，官僚仗虎墀。山川出云雨，神祇回耀辉。舞蹈幽明洽，趋跄礼度微。祈禳称世世，民社两无违。


朝暾催上道，兔魄欲西沈。去雁长空没，飞花曲径深。事沿桥树往，诗落海鸥吟。马鬣嘶风耸，龙旂闪电临。峰攒仙掌巧，露重将袍阴。农唤耕春早，僧迎展拜钦。看看葵日丽，照破艳阳心。



        侯门初拥节，御苑柳丝新。不是悲殊命，唯愁别近亲。黄莺迁古木，朱履从清尘。想到千山外，沧江正暮春。

      


        分手怨河梁，南征历汉阳。江山追宋玉，云雨梦襄王。醉里宜城近，歌中郢路长。更寻栖枳处，犹是念仇香。

      

庙算符天象，干旄格有苗。三军歌按堵，万骑弛鸣镖。虔岭顽民远，朝阳寇逆招。偃文休众士，锡命自皇朝。莫篆天然石，惟吹洛下箫。声闻神起舞，气感海无妖。方叔猷元壮，相如赋未饶。成周放牛马，林野任逍遥。


环堤森雾伏，璧水湛天枢。带雨金龙甲，朝天锦鲤鱼。楼船摇月鉴，阁鼓肃冰壶。扣枻歌三叠，飞觞泻百枯。犀燃神鬼泣，剑射斗牛虚。怀古标遐轨，龙湖第一途。


丹心忠老母，白首媚萱堂。万里提兵路，三苗葬子方。桑田多变海，萱草独凌霜。华洁凝秋色，葳蕤灿晚芳。山灵驱毒蛀，神女靓明妆。剥落千花后，舒迟百岁康。如何龄九五，霞佩陟云房。语罢成追暮，群然泪雨茫。


总角趋朝对，雄飞出禁城。人才当翊国，世赏可辞荣。怜厥神童子，寻为壮友生。南方承父镇，北阙列儒名。移孝为忠吉，由奢入俭宁。长安瞻日月，岭海肃风霆。败事诚因酒，增高必自陵。尊老须养老，使士要推诚。寅协无他式，清勤慎不矜。



        萧关新复旧山川，古戍秦原景象鲜。戎虏乞降归惠化，皇威渐被慑腥膻。穹庐远戍烟尘灭，神武光扬竹帛传。左衽尽知歌帝泽，从兹不更备三边。

      


        梧桐叶落满庭阴，锁闭朱门试院深。曾是昔年辛苦地，不将今日负初心。

      

寒猿号岭表，添我哭声哀。万浦驱潮至，愁连拨不开。二州诸父老，百里载牲来。窍竁成堆玉，坊戎未砌阶。菜芜间半径，金石耀双台。感怆千秋恨，期消四境埃。阴扶祈大母，显相赖殊才。兽舞梁山下，龙眠潮海涯。三杯酬地杰，一杖陟山回。环拜诸公罢，拈香奠晚罍。


孤随不尊士，幽谷多豪英。三山亦隐者，韬晦忘其名。胜迹美山水，妙思神甲兵。精诚谅斯在，对越俨如生。木石森驺伏，云烟拂旆旌。雨旸祈响应，龙凤敕碑铭。清泚符神洁，香芹契德馨。三山耀神德，万岁翊唐灵。



        愁。迥野，深秋。生枕上，起眉头。闺阁危坐，风尘远游。巴猿啼不住，谷水咽还流。送客泊舟入浦，思乡望月登楼。烟波早晚长羁旅，弦管终年乐五侯。

      

东风驱冻去，万品破阳辉。红紫妆春媚，罍樽试酒奇。公庭开月榭，农榼荐时牺。兴逐芳芬发，杯同蜂蝶飞。谁云佳节会，独与赏心违。信手撚红瓣，粘衣尽紫蕤。阴移来日者，各赠满须归。


迅烈驱黎瘴，委蛇陡翠微。汉宫尘漠漠，随社黍离离。圣远津稀问，蟾升树亦辉。晨昏童冠浴，夜静士民嬉。边檄兴师旅，秋深近阻饥。仲由刚协力，曾点志同时。倚曲酬歌去，宣尼正哂而。



        花寒未聚蝶，色艳已惊人。悬知陌上柳，应妒手中春。

      

百粤临南海，儒冠任使轺。馈我兼金佩，和之美玉箫。清风生四座，丽日正良霄。意气宜令契，公忠岂古饶。简书频诵读，玉烛要均调。冰鉴秋霄察，君门万里遥。骊騑歌四牡，谔谔答清朝。



        徒闻管弦切，不见舞腰回。赖有歌梁合，尘飞一半来。

      


        一夕心期一种欢，那知疏散负杯盘。尊前数片朝云在，不许冯公子细看。

      

病起懒拈酒盏，衣单顿怯春寒。独把东坡诗卷，立残西日阑干。



        有客百愁侵，求鱼正在今。广川何渺漫，高岸几登临。风水宁相阻，烟霞岂惮深。不应同逐鹿，讵肯比从禽。结网非无力，忘筌自有心。永存芳饵在，伫立思沈沈。

      


        寒日临清昼，辽天一望时。未消埋径雪，先暖读书帷。属思光难驻，舒情影若遗。晋臣曾比德，谢客昔言诗。散彩宁偏煦，流阴信不追。馀辉如可就，回烛幸无私。

      

游山苦无侣，独行亦自佳。不羡篮舆稳，软草供蒲鞋。小僧倚门问，客从何处来。长啸不复答，露坐面山隈。往谒玉岩翁，缟衣绝纤埃。祠宫蔽风雨，碑碣荒莓苔。四山壮幽閒，百感撄我怀。先生竟何之，山猿朝夕哀。出处非有意，于道相萦回。翁看岭表人，白骨漫成堆。所见明且哲，屡表乞归骸。伫立三太息，归思落日催。



        某恭审某官瑞纪门弧，辉增从从。适逢八帙，共庆千秋。挂神虎之冠，未酬雅志；叶非熊之卜，会有好音。某受知最深，赞喜尤剧。康宁富寿，公其五福之具全；倬耆期颐，我则一忱而有祷。谩寄西江月调，以寿似山仙人。偿蒙薰慈，特赐采瞩，某下情宠耀之至。雅意浯亭宽碧，何心禁路宽华。芝兰玉树侍臣家。一段洛滨图画。庆事两年亲见，今年福寿堪夸。更从头上人添些。却是八千岁也。

      

李咸谷，真诗人，无枝可栖云水身。去年县官为架屋，才有数枝堪寄宿。朝厨无烟眠正高，痴儿叫怒吟转豪。人间六月尽絺服，独著春衫凉自足。黄鸡白酒东家留，西家欲留还住休。凿池养鱼未盈掌，有客过门须举网。网收鱼尽镜奁空，菜羹作供尤春风。谷之山，窈复深，谁其友之紫芝民。谷之水，清且泚，谁其似之巢父耳。再拜号君咸谷子，白头结交从此始。


永惭沾药犬，多谢出囊锥。


昔年楼迹处，今访不知门。华屋半尘土，故人馀子孙。少留谁共语，欲去转销魂。落日江楼望，江山空复存。



        偃盖当衢莫记年，独含苍翠鹤应怜。垂阴独向笙歌地，有韵自成风雨天。尘□路岐分夜月，烧侵根脚起残烟。论功只合行人赏，销得烦蒸古道边。

      


        谷口高人，偶溯明河，近尺五天。见紫霄宫阙，空中突兀，玉皇姬侍，云里蹁跹。滴露研朱，披肝作纸，细写灵均孤愤篇。排云叫，奈大钧不管，沙界三千。语高天上惊传。早斥去人间伴谪仙。念赤城丹籍，香名空在，蓬莱弱水，欲到无缘。还倚枯槎，飘然归去，回首清都若个边。家山好，有一湾风月，小小渔船。

      


        九江山势尽峥嵘，惟有匡庐最得名。万叠影遮残雪在，数峰岚带夕阳明。冷侵醉榻铺秋色，高亚吟龙送水声。只待丹霄酬志了，白云深处是归程。

      


        欲从携手登高去，一到门前意已无。那得更将头上发，学他年少插茱萸。

      


        独背焦桐访洞天，暂攀灵迹弃尘缘。深逢野草皆疑药，静见樵人恐是仙。翠木入云空自老，古碑横水莫知年。可怜幽景堪长往，一任人间岁月迁。

      


        月在沃洲山上，人归剡县溪边。漠漠黄花覆水，时时白鹭惊船。

      


        人皆言子屈，独我谓君非。明主既难谒，青山何不归。年虚侵雪鬓，尘枉污麻衣。自古逃名者，至今名岂微。

      


        寻源路已尽，笑入白云间。不解乘轺客，那知有此山。

      


        笙歌欢罢散离筵，水色朦胧蘸宿烟。山响疏钟何处寺，火光收钓下滩船。微云过岛侵微月，古岸平江浸远天。归梦已阑风色动，孤帆仍要住无缘。

      

风雨暗烟汀，渔歌荅杳冥。鳞飞千片雪，网乱一江星。白小供厨积，红肥满市腥。烹鲜谙食谱，不数五侯鲭。



        今朝杨子津，忽见五溪人。老病无馀事，丹砂乞五斤。

      


        绿发童颜羽服轻，天台王屋几经行。云程去速因风起，酒债还迟待药成。房闭十洲烟浪阔，箓开三洞鬼神惊。他年华表重归日，却恐桑田已变更。

      


        别离非一处，此处最伤情。白发将春草，相随日日生。

      

金之精兮众宝所参，镜之明兮群象所含。清至莹兮氛埃不杂，明至察兮丑类相惭。



        尘事何年解客嘲，十年容易到三茅。长思碧洞云窗下，曾借黄庭雪夜抄。丹桂有心凭至论，五峰无信问深交。杏坛仙侣应相笑，只为浮名未肯抛。

      


        昨辞天子棹归舟，家在桐庐忆旧丘。三月暖时花竞发，两溪分处水争流。近闻江老传乡语，遥见家山减旅愁。或在醉中逢夜雪，怀贤应向剡川游。

      


        吾道丧已久，吾师何此来。门无尘事闭，卷有国风开。野迥霜先白，庭荒叶自堆。寒暄吟罢后，犹喜话天台。

      


        断破重轮种者谁，银蟾何事便相随。莫言望夜无攀处，却是吟人有得时。孤影不凋清露滴，异香常在好风吹。几回目断云霄外，未必姮娥惜一枝。

      


        所思劳旦夕，惆怅去湘东。禅客知何在，春山几处同。独行残雪里，相见暮云中。请住东林寺，弥年事远公。

      


        幽人自爱山中宿，又近葛洪丹井西。窗中有个长松树，半夜子规来上啼。

      


        秣陵春已至，君去学归鸿。绿水琴声切，青袍草色同。鸟喧金谷树，花满洛阳宫。日日相思处，江边杨柳风。

      


        独坐三台妙，重阳百越间。水心观远俗，霜气入秋山。不弃遗簪旧，宁辞落帽还。仍闻西上客，咫尺谒天颜。

      


        古岸新花开一枝，岸傍花下有分离。莫将罗袖拂花落，便是行人肠断时。

      


        潺湲寒溪上，自此成离别。回首望归人，移舟逢暮雪。频行识草树，渐老伤年发。唯有白云心，为向东山月。

      


        荒村古岸谁家在，野水浮云处处愁。唯有河边衰柳树，蝉声相送到扬州。

      


        知君住处足风烟，古寺荒村在眼前。便欲移家逐君去，唯愁未有买山钱。

      


        已得归乡里，逍遥一外臣。那随流水去，不待镜湖春。雪里登山屐，林间漉酒巾。空馀道士观，谁是学仙人。

      


        眇眇天涯君去时，浮云流水自相随。人生一世长如客，何必今朝是别离。

      


        扰扰香云湿未干，鸦领蝉翼腻光寒。侧边斜插黄金凤，妆罢夫君带笑看。

      

松叶堪为酒，春来酿几多。不辞山路远，踏雪也相过。



        粉香汗湿瑶琴轸，春逗酥融绵雨膏。浴罢檀郎扪弄处，灵华凉沁紫葡萄。

      


        长恨江南足别离，几回相送复相随。杨花撩乱扑流水，愁杀人行知不知。

      


        纤纤软玉削春葱，长在香罗翠袖中。昨日琵琶弦索上，分明满甲染猩红。

      


        衔杯微动樱桃颗，咳唾轻飘茉莉香。曾见白家樊素口，瓠犀颗颗缀榴芳。

      


        谢公见我多愁疾，为我开门对碧山。君若欲来看猿鸟，不须争把桂枝攀。

      


        弯弯柳叶愁边戏，湛湛菱花照处频。妩媚不烦螺子黛，春山画出自精神。

      


        闻道幽深石涧寺，不逢流水亦难知。莫道山僧无伴侣，猕猴长在古松枝。

      

峥嵘澈倒景，刻峭俯无地。勇进攀有缘，即崄恐迷坠。窅然丧五蕴，蠢尔怀万类。实际罔他寻，波罗必可致。南山缭上苑，祇树连岩翠。北斗临帝城，扶宫切太清。餐和裨日用，味道懿天明。绿野冷风浃，紫微佳气晶。驯禽演法要，忍草藉经行。本愿从兹适，方知物世轻。



        峥嵘彻倒景，刻峭俯无地。勇进攀有缘，即嶮恐迷坠。窅然丧五蕴，蠢尔怀万类。实际罔他寻，波罗必可致。南山缭上苑，祇树连岩翠。北斗临帝城，扶宫切太清。餐和裨日用，味道懿天明。绿野冷风浃，紫微佳气晶。驯禽演法要，忍草藉经行。本愿从兹适，方知物世轻。



        天台真术李秀才，手持先兄遗墨来。先兄已矣遗墨在，三读感噎重生哀。哀余试问子何术，星斗纷翻舌端出。不须问术只观诗，诗好应知术真实。大凡学术总要真，不真误杀天下人。近来世人多弄假，不独肆中谈命者。

      


        衣裳治兮帝岩廊，五弦歌咏兮民物阜康。禹皋夔龙兮剑佩锵锵。吁嗟乎，安得君臣兮如此一堂。

      


        浓绿滴湿衣，烟岚翠交锁。名缰莫能絷，方此不失我。

      


        病后久不出，未知湖上秋。偶逢佳客至，小作断桥游。荷暗仍香岸，柳疎犹舞楼。相期明月夜，更此放扁舟。

      


        神龙侧枕琼瑰卧，表里透薰香玉唾。巧工斲取破天馨，碎悄沉兰百芳和。制成七宝金霞觞，犹带岭外梅花香。醁醽一酌发奇馥，满中滟滟浮龙光。感君遗我真情厚，归拜庭椿一杯酒。峻第高官不足荣，人生只愿亲庭寿。

      

初仕谓之筮，已是行道时。为官要自强，谨勿事诡随。一命可及民，官正不论卑。当今淮堧清，犬眠足生氂。



        洞房华褥绣芙蓉，惹得天香馥正浓。凤觜续弦新跨凤，龙头有婿又乘龙。人间二月春光好，魁下三台瑞彩重。酬劝不须辞烂醉，诏书已下紫泥封。

      

清晨有客来，畏暑思避地。凉多独湖上，一棹拍空翠。长堤舞杨柳，馀雨在荷芰。炎蒸俱已失，满抱足清意。颇思孤山顶，有客具高致。扣门闻琴声，便觉洗尘累。湖边出问酒，饮兴随所至。池鲜煮珍甘，水果剥香脆。好风林外来，吹面凉不醉。清谈诣物表，绝不挂世事。画舫何人斯，箫鼓正喧沸。清游彼应笑，世味吾不嗜。尚思携枕簟，同叩竹间寺。从今日日来，莫厌惊昼睡。



        适斋诗仙人，吟境天宽广。闻诗未识面，鱼雁空来往。道周歘相遇，尉此积岁仰。烟林指深处，邀我税尘鞅。入门境自胜，万竹飒萧爽。灯前酌夜雨，谈笑剧拊掌。锦囊出新什，句字两俱响。明当早脂车，未别先惆怅。嗟予走红尘，方此堕世网。羡君饱林壑，四序足幽赏。努力喜自珍，清名照天壤。

      


        唐时刘正字，今复见庐陵。珠树三根秀，金门一日登。赠君无句锦，觅我到溪冰。不为炎凉变，童年有此能。

      


        批了龙鳞归钓鱼，江涛帖息果天欤。腰虽未印衣重彩，囊纵无金箧有书。日可事刘宜令伯，天教名子更侨如。本原培养非愚计，远业何妨厚自储。

      

玉龙捲动海千寻，一滴天瓢水尺深。农父带云耕宿润，使君喜雨入新吟。浪低麦陇收难速，针短秧畴插未禁。三日顿回生意满，天心只在我公心。



        闻君负北郭，筑室扁西畴。绿水人家晓，黄云穑事秋。吾生如有此，外物更何求。堪卜东邻否，耕余着钓舟。

      


        去年六月初九日，天地光明一佛出。今年六月初九日，慈恩名标千佛一。吾家德本深栽培，庭阶煜煜芝兰开。自从有子即擢第，阿儿生时都带来。今朝宴客龙头局，遥想吾翁抱孙浴。手携俎豆与干戈，更提一笔苍生福。愿儿长成勤读书，忠孝一脉天相扶。张家师德梁家固，重入衣冠盛事图。

      


        一别慈闱面，春风十五花。不知人有母，谁念子无家。社雨邻巢燕，清明垄树鸦。动皆伤感处，恸哭夕阳斜。

      

搜奇抉异三十载，此湖如玉韫而待。发源远自锦江来，汇流近与柴门对。山川融结自古有，造物扃藏深意在。瘦筇曾作日寻讨，一见便觉天广大。两山宛似南北峰，况有层塔相映带。芰荷十里萼绿华，雪月三千银色界。深藏最有君子意，自衒殊非小人态。西湖每遇苏雪堂，妙句尚忆秦淮海。此湖端为旧游发，㘲重未信吾州隘。铁庵蜀珍坡仙派，下笔作诗风雨快。从今新瑞次古杭，敢贺此湖贡庆会。



        等閒客里捧茶瓯，说到人间第一流。圯上遗编今在否，异时来问赤松游。

      


        卯君元是月中兔，药捣长生寿根固。去年此际挹秋清，飞驾冰轮碾风露。来为龙谷曾孙儿，生来一岁骨骼奇。广寒宫殿出身处，仙桂须还第一枝。

      


        斑虎皮毛洁且新，绣裀娇睡似亲人。梁间纵鼠浑地策，门外攘鸡太不仁。

      

先生亟去理山斋，笋蕨春甜味正佳。一夜东风催变绿，笋吹成竹蕨成柴。


积雨霖霪忽报晴，元来依旧有清明。霜天护取晴牢著，莫放寒云半点生。



        蛾眉五砚列窗前，渍墨磨丹总可怜。试向莺莺主人问，大鬟何似小鬟妍。

      


        嘉平既望余，玉冰发归桨。舟行苦滩涩，三日葛陂上。天寒岁云晏，道远空怅惘。行行且旬日，仅此舟泱漭。顺流风忽逆，进尺退或丈。鱼鼋反出没，涛浪相潏荡。茫茫水接天，四望极空敞。虽令归思滞，亦觉胸次广。是时群鱼集，轧轧乱轻榜。纷来以千百，并进或三两。悬金上丝纶，跳玉中层网。中间数十辈，蓑笠牵画舫。沿流勤按视，似是此湖长。彼行良甚捷，此进不可强。倘无观鱼乐，孰慰岑寂想。篙师不告瘁，奇观亦可赏。黄昏成野泊，风雨助凄怆。势如潮汐来，怒若鼙鼓响。吾独安所适，幸不愧俯仰。缅怀金兰友，气义特慨慷。念我归苦迟，舍我愿先往。亟趋南浦城，择馆待税鞅。今宵此风雨，露宿必草莽。继兹更三日，会面一拊掌。屠酥酒同倾，共挹西山爽。

      


        鹤发鸦髫，欢捧霞觞，酌丹井泉。庆湘山峰顶，飞来古佛，剑池洞里，活底神仙。春雨慳时，千金斗粟，民仰使君为食天。公知否，只活人阴德，合寿千年。宝猊香喷沈烟。环艳翠明红拥寿筵。最一般奇特，凤雏新贵，斑衣绿绶，光彩相鲜。帝命师臣，钦哉有子，飞诏看看又月边。黄封酒，到明年今日，中使传宣。

      

路盘山行崖插天，侬行山头下有船。逆船上迟步行速，舟人指侬誇为仙。


君家遗子籯，只在一卷书。四世续科第，积善庆有馀。乃翁一片心，秋月行太虚。宜哉有是子，大似回不愚。


书衔莫羡一条冰，美职高官不足称。何事只存天爵贵，令名长与日俱升。



        道傍女予双髻鸦，两足如雪踏纺车。村庄人家只如此，齐宫步步生莲花。

      


        狼藉吹花一夜风，锦裀织就锦机空。叶间尚有余春在，深处娇藏四五红。

      


        锦水双龙，鞭风驾霆，来游璧池。有一龙跃出，精神电烨，一龙战退，鳞甲天飞。一样轩拏，殊途升蛰，造化真同戏小儿。时人眼，总羡他腾踏，笑我卑栖。促装且恁西归。信自古功名各有时。但而今莫问，谁强谁弱，只争些时节，来速来迟。无地楼台，有官鼎鼐，命到亨通事事宜。三年里，看龙头独露，雁塔同题。

      


        此堂清不着珠玑，只要双亲佚老宜。春酒尽堪眉寿介，斑衣长似乳时嬉。妇垂鹤发陪姑纬，翁捻银髯课子诗。饱饮菊花潭上水，鸡窠犹自拜孙枝。

      


        昼日追凉到冷泉，晚风呼酒醉湖边。醉中兴懒休归去，试叩丹舟借榻眠。

      


        八窗面面受新凉，万盖盈盈拥靓妆。倩得天孙云杼轴，织成骚客锦衣裳。雨翻绿净盘中玉，风搅红娇镜底香。个里搜诗最奇绝，吐为黼黻五文章。

      


        一叶梧桐唤动秋，分投閒散亦无邮。超逾未羡诏金马，迟钝不妨骑土牛。天爵夐殊人爵贵，伪心那似德心休。读书岂为荣身计，何必三公要黑头。

      


        雕裘夜冷，怪地炉煨酒，经时难热。晓起盘风天舞絮，拍手儿童欢悦。客里新吟，天葩翦巧，思与梅争发。使君属和，雪花同是三绝。未说赋就梁园，阳春拍调，压倒唐元白。早晚联镳花底去，共看朝霞银阙。朝退归来，清虚堂里，醉洒漓墨。而今且对，聚星堂上宾客。

      


        拨刺金鳞竞跃渊，决非明月载空船。有鱼不供行人买，莫是渔翁不爱钱。

      


        一叶新凉，又是西风，吹转素商。揽玉壶英气，锺为人物，银河精采，融作文章。司巧天公，搀先七夕，分付天孙云锦裳。骑龙凤，自九霄飞至，万丈光芒。早年奏赋长杨。饱挹尽瀛洲风露香。问石渠天禄，借将班马，荷山锦水，暂作龚黄。药省春风，薇垣夜月，合佩仙花侍玉皇。明年里，饮寿椒何处，宣劝持觞。

      


        崧岳降神，昴宿宣精，挺生伟人。整淳佑乾坤，浸如嘉佑，太平事业，了却端平。扶日中天，拱辰北极，一洒某霖埃雾清。春寰海，听农歌载路，边析沈声。旗常万世勋铭。便与国无穷垂令名。似青山流水，涑川贤相，黄花晚节，魏国元臣。五纬芒寒，六符色正，辉映老人南极星。苍生福，开八荒寿域，一气洪钧。

      


        艳红香紫春正中，扶舆磅礴清气融。玉麟夜掣香案锁，五云裹送光玲珑。吾家自是诗书裔，秀杰相承擢丹桂。太丘合有二方儿，省华须着三尧继。近闻络秀生伯仁，喜君掌上明珠新。愿言种德相扶植，此子定是高车人。

      


        巧夫纵诞争说相，口角澜翻如剪样。眼中元不识英奇，随世炎凉分下上。贡谀乞得贵人诗，红签彩轴珍携持。未遭穷士或有赠，烂在酱瓿问不知。如斯等辈真肉眼，砂里精金岂能拣。古朴相士却不然，品题每在未遇前。前时赠诗纸欲朽，逢人夸张不去手。古朴相士真识人，识人须要当贱贫。信知巧者尽虚伪，惟有朴者全天淳。愿君终身如此朴，俗态高低不须学。

      


        三载须寻一状元，难寻却是状元贤。近时横浦梅溪老，方是人中第一仙。

      

尽道狐裘胜缊袍，谁知富贵只鸿毛。急流若使真能退，不作神仙更自高。



        庭前木芙蓉，姿色夐殊异。初开花微碧，仙子淡云袂。逡巡改莹白，玉骨净无滓。烂漫欲谢时，潮脸晕红媚。诗人第花品，独号此为醉。花虽无情物，司者定有意。晨醒粲初发，晚醉飒欲坠。乃知沉湎者，颠沛在造次。可以为酒箴，看花当欹器。

      


        山行颇觉兴悠哉，到此何妨饮一杯。烂醉不须愁世事，明朝醉醒又愁来。

      


        流莺前身织丝女，犹抛金梭学机杼。隔窗娇唤看蚕姑，娘子看蚕得几许。今年蚕悭熟处稀，采余桑叶青满枝。一年养蚕四番熟，安得长似开元时。

      

静中见万物，各各有春意。收拾入襟怀，阳和散天地。



        尽将心事写成碑，大要操修在不欺。此一瓣香前辈似，只三个字老天知。素瓶贮豆应先满，匹马携琴料自随。吾榜得人今又盛，会排介甫击升之。

      


        山鹿随麋栾，林乌反哺慈。伤心惟梦里，有母似儿时。爱子平生念，思亲隔世悲。松楸霜露冷，北望泪交颐。

      


        漏院穿霜听彻更，催班影踏禁花行。不须更待尚书谏，听履先知有直声。

      


        拂剑整装，光射紫霄，斗牛色寒。大丈夫不作，儿曹离别，何须更唱，三叠阳关锦还乡，油幢佐幕，谁道青天行路难。从今去，听声名焰焰，飞动岷山。征途少饮加餐。要做取功名久远看。卷长风吹醒，剑关云气，更须砥柱，三峡惊湍。闻道槐庭，已登安石，此去须弹贡禹冠。明年里，踏梅花有分，相见长安。

      


        野市难为侧帽纱，家山犹远雪鸥沙。退之尚有衣堪准，悔不留君醉菊花。

      


        佛手撑慈航，尚欲济我人。寄语作舟者，江涛渺无津。

      


        风行水上真文章，不羽不胫游四方。妙语缀入牙颊香，意有佳客扬其芳。美君金璧不愿将，多文为富纷储藏。牙签玉轴缃缥囊，书船贯月飞虹光。鼎肉试取一脔尝，珠玑璀璨锦绣张。痴指快读下五行，虎凤蔚跃蛟龙翔。尚欲效学鸡林商，遍索伟制丰行装。哲匠谨勿麾门墙，当遣纸价贵洛阳。

      

瓷瓶对贮碧金丛，万斛香藏一粟中。侵晓起来清馥满，夜来真睡广寒宫。



        莲为君子花，竹有君子操。深衣古君子，清以仙自号。徘徊莲竹间，似觉皆所好。水边立良久，林外复高蹈。翩然侧翅舞，意喜佳客到。客家江南村，幽处着吟帽。有莲环钓石，有竹近茶灶。胎仙夜生子，并入平安报。朅来踏京尘，久矣不闻耗。今晨三君子，一见慰怀抱。主人勿却客，借此日笑傲。

      


        林梢脱叶飞斜阳，寄书雁着西风行。恩情怕不中断绝，画扇未忍高秋藏。小庭寂寞归鸦后，蹙损远山双峰鬭。泪珠湿袖对黄花，人比黄花又更瘦。

      


        火伞停空更不移，此身如着甑中炊。蝇方附热争投案，蝉欲追凉别过枝。静话竹窗煎雪浪，倦投水馆卧风漪。渠侬个底休嫌热，闻道泸南正出师。

      


        剑吼蛟龙怒。问苍天、功名两字，几时分付。生个英雄为世用，须早青云得路。却底事、知音未遇。两度入天飞折翼，谩教人、欲叹儒冠误。竟不晓，是何故。休休天也无凭据。有如椽健笔，蟾宫须还高步。若使长材终困踬，社稷谁教扶助。信浅水、留龙不住。万顷洪流通大海，向波涛、阔处兴云务。须信道，这回做。

      


        别了东坡更乐天，重来荐菊又明年。欲行且止真难去，再泛西湖半日船。

      


        得得还初隐，秋风信马蹄。此心宸极北，今日大江西。戏彩呈君赐，擎珠教御题。家庭真乐近，蓐食听晨鸡。

      


        自喜扁舟载月明，涉湖底事不宜轻。象痕深没风仍顺，今日天公亦世情。

      


        相见湖山记昔年，吟肩坐耸听寒猿。只今面目何曾改，刚被人呼作状元。

      


        削玉裁成巧自然，云根水骨更无坚。不知可助娲皇否，补取人间缺处天。

      


        明月扁舟，轻逐江鸥，翩然赋归。任颠风掀舞，涛山浪屋，少顷平定，一碧琉璃。柳絮浮云，有无根蒂，到底不磨真是非。呵呵笑，笑人情似纸，世事如棋。宜堂事事皆宜。把杯酒论文更有谁。记风云满席，吟情浩荡，咙蛇满壁，醉墨淋漓。别後相思，有书寄否，春在梅花第一枝。重相见，约柳堤撑舫，竹阁寻诗。

      


        人间镜是无心物，物到皆知丑与妍。欲得一双如镜眼，中书堂里坐搜贤。

      


        谢池草句本无奇，千古流传五字诗。只是可人醒枕席，许多生意在壎篪。信渠风雨听眠处，快甚江山得助时。顾我此怀今已矣，羡君兄弟捻吟髭。

      


        湖海元龙，逸气飘然，可百尺楼。受文光万丈，星辰绚彩，爽襟一掬，风露澄秋。衔字冰清，班心玉立，海内而今第一流。翻书子，紫薇花浸月，夜揽词头。著身已是瀛洲。问更有长生别药不。是生来已带，神仙道骨，毫端自有，富贵封侯。拜赐黄封，承恩青琐，见说香名又覆瓯。从今去，了福公事业，从赤松游。

      


        开口谈天数似麻，向人谄笑诧荣华。惟君说命能穷理，说到精微别一家。

      


        晴丝暖絮浮春光，牡丹醉里微风香。绣帘不卷日低柳，百啭黄莺啼断肠。玉儿步整金莲稳，回首光流花面粉。娇慵欲去未肯行，一迳落红愁踏损。

      

请君著眼相吾梅，自是群芳合逊魁。但有一般难相处，玉堂也似竹篱开。



        灵源聚英气，融作云霞精。霆伯挹其秀，胸府怀光晶。诵书过万卷，落笔超群英。文章有余力，武诗吟性情。短章或大篇，点翰长风生。或吐健丽句，气象高峥嵘。云涛汹万里，出没蛟龙惊。或写閒逸句，句法如天成。微泉溜石壁，清吹调松声。或句和且婉，纯如奏英茎。晴风舞雪絮，晓日歌春莺。或句端且严，凛凛不可轻。星辰列云汉，营垒森甲兵。变化千万状，发越无定名。清标镇浮态，沈谢隳文成。劲气拟古作，甫白焚诗泓。不负飘逸姿，孰争前辈衡。学海不汗漫，安见酌复盈。文章用无尽，盖以天才宏。宏才戏翰墨，笔势宜如倾。譬之一轮月，皎皎当天明。晴辉照春夜，花柳皆敷荣。高秋爽气盛，桂影翻凄清。又如百川水，滔滔地中行。江湖风雨霁，碧色连天平。奔流出三峡，谹吼雷霆争。诗歌具众体，古人所难并。子诗得神助，逸思随纵横。失手堕之地，声作金石铿。俊才有如此，九万飞鹏程。卑哉沟渎中，安可容鱣鲸。子以见吾家，人才世登瀛。勉哉复祖业，谨勿寒宗盟。某也习箕裘，生涯风露檠。家徒四壁立，独以道为耕。文章厌卑薾，壮志思轩轰。纷纷笑余子，藐视如孩婴。诗书自娱悦。终日关柴荆。欣然得子至，倒屣来相迎。佳篇出见遗，未读颜先頳。迁乔不择木，求通乃于盲。视我如土鷃，视子如鹪鹏。英风当远避，况敢事酬赓。新篘日初熟，我姑酌彼觥。晚风入帘幕，窗外斜阳晴。红炉坐相对，檐马声鏦铮。试将今古诗，与子细共评。幽怀味此乐，鼓瑟仍吹笙。胡为不留处，驾言欲西征。清饮不可再，使我摇心旌。努力各自爱，共濯江湖缨。

      


        主人合作紫薇郎，引领群仙觐玉皇。满袖风云生羽翮，排空牛斗避光芒。锦江家谶声名在，金榜巍科姓字香。典贡春官来岁事，芝香趣下瑞芝堂。

      


        蓬莱阆风白云乡，琼楼玉馆相低昂。蟠桃影滴仙露湿，壶天昼日和春长。老仙鬓眉白于雪，双侍女仙冰玉洁。龙牙棋子琅玕盘，消遣洞中閒日月。乘风来戏尘凡中，皓鹄骖以双鸾红。女仙似是王屋妇，老仙似是商山翁。一声飞雹枰中落，应手钧天仙乐作。环看侧睨惊相呀，尽是人间未曾着。人间事变如云轮，面势更改番番新。抚枰不是少奇着，往往当局多迷人。五老峰前白鹤址，昼眠扃门日清美。棋声流水古松间，忽然闻之雪堂喜。雪堂欲学竟不能，不如旁观眼自明。马鞍听朽柯听烂，局中有路能长生。

      


        一螳踉蹲上枯柳，一螳欲上鼓剑走。惊蝉侧翅着树枝，性命几成落渠手。物生远害当知几，不知犹可况已知。千枝何处无风露，莫曳残声急飞去。

      


        桃李河阳县，春又到花枝。先庚三日，鳌山晴雪放灯时。金宿争华玉婺，来入仙闺清梦，光动绣湖西。人物东都令，句法晚唐诗。两年春，三种异，十般奇。朝天近也，紫泥催起舄凫飞。总羡童颜绿发，荣绾金鱼玉带，日侍赭黄衣。来岁传柑宴，人在赏花池。

      


        瑶姬来自状元家，真是姚黄第一花。玳席艳开春富贵，鱼轩荣驻远光华。梅梢欲动朱檐雪，竹叶微潮玉脸霞。正好留连长夜饮，未须催整七香车。

      


        合前白倚竹扶疎，梅似逋仙柳似苏。待向山椒结茅屋，更添伟观占江湖。

      

江涵石瘦，雪压桥低，森森万木寒僵。不是争魁，百花谁敢先芳。冰姿皎然玉立，笑儿曹、粉面何郎。调羹鼎，只此花馀事，说甚宫妆。松竹岁寒三友，恨竹污晋士，松涴秦皇。雪魄冰魂，回首世上无香。西湖有人觅句，但知渠、清浅昏黄。奇绝处，五更初、横月带霜。



        雪翁来觅雪坡诗，冰雪相看太绝奇。一片红炉参彻了，梅花香透玉横枝。

      

去年唱第时，文阵见整齐。万花迎归来，白马黄金羁。及今催戍瓜，步武青云低。风埃溘上征，飘飘乘白鹥。


道在颜瓢乐不忧，清风端可继前修。朅将西涧重新了，莫是东莱再出不。学校诸生俱向仰，文章太守共赓酬。戍瓜忽及东吾道，轻重从知系去留。



        万里清风，吹送锦帆，入南浦云。看拂天旌旆，攀留不住，迷津舸舰，歌舞相迎。二许家声，三洪地望，今代风流第一人。蜚英早，合词林视草，书阁翻芸。飞刍远饷三军。特借作红莲入幕宾。把西山暮雨，暂时收卷，荷山明月，小试平分。苏醒枯鱼，剔除深蠹，个是人间有脚春。难淹久，看诏催入侍，香案麒麟。

      


        仙在虚怀不可知，神仙有口欲何为。餐风吸露嚣尘表，说地谈天烂醉时。不带一星烟火气，尽饶三寸帝王师。到头莫把真机泄，静默元来未是痴。

      

寂寂江城又立春，土牛何物竟无神。试倾官酒梅花畔，不似园丁菜把新。綵胜岂留良夜梦，纸窗静拂隔年尘。东风毕竟于人好，早有莺声入鬓唇。



        拄杖挑云过五山，无心出岫倦飞还。参禅未用多行脚，道在如如不动间。

      


        人间方鼎镬，个里独冰霜。自是清难浊，能令暑亦凉。客迁愁瘴海，妃浴涴温汤。惟有兹泉冷，冷中滋味长。

      

圣主天姿本至仁，岂容重籴久伤民。耸传丹凤衔来诏，愧杀苍鹰枉做人。方峻符移哗叫突，忽收箠楚罢吟呻。欢声和气乾坤满，争祝皇龄万万春。



        玉壶潇洒澄风露，一派银河卷轻素。九秋此夜恰平分，冰轮碾上青霄路。绕枝散乱惊飞鹊，捣药分明见灵兔。荻花冷浸一汀水，桂子香飘半天雾。江山如画洗尘目，风景入诗多秀句。乘风缓放牛渚舟，仰空长歌赤壁赋。狂来举楫直欲舞，兴到行杯不知数。此江流水自千古，此月照人知几度。一年好处在今宵，不到天明莫归去。

      


        名下惟知不可居，诲言终日反三隅。爱人以德今忠献，莫道前贤久已无。

      


        蛮触争蜗角，兴亡土两丘。一家文到古，万世月行秋。鳌可三山冠，鹏须八极游。胸中治安策，时事几堪忧。

      


        穿云裂石笛声秋，兴在江湖一钓舟。贯柳无鱼囊有药，直钩应是太公钩。

      


        不见元城不泗州，令发愧汗直如流。获瞻沂水春风点，说到濂溪太极周。我岂能为前辈役，君真合向古人求。考亭一派今寥落，还肯同登道阃不。

      

著身书带草堂中，得与郎君砚席同。能学鸣蝉宜赋好，不求野鹜自书工。壮怀直拟联龙虎，别恨休惊背燕鸿。他日东山香宇宙，格斋方不负诚翁。



        嫩凉催读矮窗书，晓色初分恰雨余。莫笑颓檐无活计，四边宝网挂真珠。

      


        雪不能甜橘小酸，若为有此蜜冰团。比将金弹可胜软，嚼破水精如许寒。泉石碎声鸣齿烦，乾坤清气入脾肝。京华六月尘生渴，赖尔烦襟得自宽。

      

郭公古时亡国馀，姓名尚挂春秋书。问其故国何丘墟，知善不用恶不除。今人皆知笑亡郭，胸中亦自镜善恶。不知山高正呼君，身是郭公犹未觉。



        八窗本体自玲珑，凿石为明更不同。遮莫猕猴常应外，直须蟾月镇当中。

      


        游鱼惊饵总沉渊，一任携竿晚立船。今世有钱人总爱，渔翁岂独不贪钱。

      


        唱彻阳关调。伴行人、梅拂征鞍，晓霜寒峭。金甲雕戈开玉帐，尊俎风流谈笑。看策马、从容江表。自是药阶苔砌客，卷经纶、且泛芙蓉沼。襟量阔，江面小。允文事业从容了。要岷峨人物，後先相照。见说君王曾有间，似此人才多少。便咫尺、云霄清要。四世三公毡复旧，况蜀珍、先已登廊庙。但侧耳，听新诏。

      

寂寂华严堂，富贵佛境界。何须九九编，吾有艮一卦。



        玉虹翠浪雪堂诗，底事山光晓独奇。看取阴云都卷处，直须天下大明时。

      


        久不欹眠听说诗，心茅又塞介然蹊。那能蚕雨鸣窗叶，徒自鸡天舞瓮醯。诗态笑看云霭霭，客怀唤醒晓凄凄。龙香惠我真安用，君有佳篇好自题。

      


        芰荷香雨初收，竹风槐日凉清晓。年年祝寿，今年不比，常年时候。教子收功，五云金殿，初承亲诏。早胪传三日，寿称千岁，多应是、如公少。遥想寿椿堂上，饮霞觞、捧孙微笑。已见儿荣，更看孙贵，茅分蒲召。上第归来，采衣挂绿，兰阶生耀。九霄中、一点光明，寿星高照。

      


        心清闻妙香，宴坐旃檀林。坐香元不断，莫作死灰心。

      


        吾族年来亦自奇，两年两度报瓜时。班行笑我难安脚，州县输君省皱眉。学不济时非有用，官能及物尽堪为。山林肥遁方深蜜，梦入春池但寄诗。

      

一径绿阴去，隐隐花竹幽。主人地行仙，终日杖屦游。



        西蜀安公子，为谋不在身。倚楹惟国事，于道亦忠臣。伟矣双书藁，清哉个逸民。丹心天所相，宜有此麒麟。

      


        鱼器如何尽拥虚，未应寒鬣总依蒲。终朝竟夕浑无得，莫是君钩太直无。

      

深深晴日涨湖烟，开著蓬窗饱看莲。只怕客来童放鹤，又催花里棹归船。



        龙堂鱼屋怅君归，桂楫荃桡盖九芝。望断碧云天愈远，美人南浦竟安之。

      


        高眼先生本姓陈，阅人多矣妙通神。地炉传得麻衣法，恐是希夷身后身。

      


        仙家瑶林天，移来在江国。谁欤境中人，山立而玉色。

      


        清甚冰葩淡不妆，能从盛暑到秋凉。琼楼合着移春槛，却向山斋供净香。

      

雾气澒濛水气蒸，上与寒日争昏明。江心有船不可见，惟闻咿哑摇橹声。



        谈天客子昼敲门，相对晴窗话一樽。到底忘言方是妙，梅花枝上看乾坤。

      


        海棠自是百花仙，霞袂霓裳下九天。昨夜诏归红玉阙，但留翠幄锁晴烟。

      


        趁晴割麦收云黄，熬炉新熟饼饵香。阿婆炙饼半焦赤，阿妇骂儿嗔不食。山禽戏语婆勿嗔，有饼可焦犹食新。西家割迟麦烂死，妇姑对泣空酸辛。

      


        退之不肯学神仙，宁只崛强处世间。紫阳先生亦有语，金鼎偷生讵能安。政令白日生羽翰，琼台玉宇高应寒。虎铅龙汞吾岂晓，独有炯炯心如丹。

      


        把酒叮咛蜀海棠，睡红何似未忺妆。不嫌老杜吟无句，定为渊材恨少香。

      


        羲和鞭日就地行，祝融张伞烧空明。钱塘人家苦逼仄，行立坐卧皆如蒸。清宫水殿山峨雪，夜饮相携冰玉洁。温泉浴罢清风来，太液池边芰荷月。王公甲第连云霄，松泉竹石秋萧萧。龙皮浅沁寒坐客，骊珠直上清尘嚣。天上清凉不知暑，炎热人间徒自苦。亦有江南云水乡，胡不归欤钓烟雨。

      


        去岁春风客帝京，西湖烟雨过清明。苏堤画舫春三月，天竺清钟夜五更。行李裹书归旧隐，野花沽酒赏新晴。只缘未读时文熟，端合山中且菜羹。

      


        贵贱由来不自齐，巧将躔次说高低。星环云汉胸罗列，斗挹天浆手独提。太乙昨传当蜀道，文昌今喜尚江西。中兴气运应从此，试问何时复聚奎。

      


        美人在驹谷，久别良怀哉。秋风天气清，特为斯人来。踏月访清夜，岩扉肯予开。弟兄俨相对，松竹间古梅。子侄环侍侧，兰植依琼瑰。青灯照图史，新酒罗瓶罍。一家三代风，和气熙春台。富学饱停蓄，厚德深栽培。情周思孔子，志伊学颜回。皇路方嶮巇，天马须龙媒。旱岁渴霖雨，神鳞起渊雷。君家多生贤，吾国正选才。诏书明年近，竞踏黄花槐。造榜正此天，桂籍浮香催。鵰鹗相联飞，燕雀更愿陪。

      


        太原曾有三珠树，花萼一团光彩聚。清晨肯挟三凤来，真是王家儿可誉。乃翁哦诗松竹阴，三儿吾伊玉应金。不须累碁捻蜡作跳虎，骏响续取河汾琴。沂公不作温饱计，他日帘前退丁谓。读书有用须济时，莫止觅官求富贵。

      


        文献风流想故家，玉川室迩已人遐。何时细赏文清竹，与客同煎陆羽茶。

      


        道在颜瓢栾不忧，清风端可继前修。朅将西涧重新了，莫是东莱再出不。学校诸生俱向仰，文章太守共赓酬。戍瓜忽及东吾道，轻重从知系去留。

      


        几同湖上饮，俱爱晚山青。雅趣方泉寺，离舟又浙亭。赠行诗自好，愁别酒休醒。后夜思君处，桐江傍客星。

      


        身方否极当如泰，命到能时亦似穷。此事总皆由自己，算来都不属天工。

      


        尽道狐裘胜緼袍，谁知富贵只鸿毛。急流若使真能退，不作神仙更自高。

      


        以古为名便异今，况能有鉴照人心。旧闻古鉴知兴替，借与清朝献六箴。

      


        絮风丝日颺新晴，望柳前川学大程。浪不起花澄沼彻，云无留叶太虚清。林间整屐闻莺语，竹外搘筇数蚁行。底事春愁都减尽，新来不似旧钟情。

      


        喜逐秋风马后归，及君犹未戍瓜时。尽倾无底囊中语，细读新吟卷里诗。好趣莫教儿辈觉，此心惟有故人知。只愁天欲孤笼翼，早晚芙蓉在绿池。

      


        天风吹上郁孤台，太守登高领客来。地近九霄星斗大，秋涵八景水云开。吟成一径黄花笑，召节欢传紫诏催。琴鹤自随千古事，兴来且与尽余杯。

      

雾豹文虽隐，风蝉蜕即仙。伴书犹有剑，食砚岂无田。发藻多师董，思经敢笑边。晚成知大器，天诏正求贤。



        如龙骄马出东华。竞指横乌席帽遮。尽道李家模样好，最宜头上带宫花。

      


        逢人说相不求钱，春色湖边一醉颠。眼法自高人几看，不寻富贵只寻贤。

      


        叨尘愧甚鹤乘轩，誓报洪私敢寒源。回有圣胆真愿辅，轲于仁义岂忘言。清朝长欲诸贤任，公论常扶一脉存。湛露独沾惭过厚，盍推四海遍皇恩。

      

昔年瓮牖读书时，谁许蟾宫第一枝。今日误恩才入手，便来争说凤凰池。



        胸藏天巧锦云梭，万象都收入网罗。只作虫鱼非磊落，安排手笔写山河。

      


        家计松梅竹，日程琴酒碁。呼猿僧到处，放鹤客来时。壁上皆苏字，窗门只白诗。卜邻心已决，未得买山资。

      

江行安可食无鱼，问著笭箵总道虚。底事官船渠不卖，从来污吏喜侵渔。



        萧然丈室虚，仿佛似僧居。影与身为伴，琴和鹤也无。饭时三种菜，香畔一函书。不似僧家处，昙昙发几株。

      


        绿外浓黄白外红，一屏香锦立春风。天真步障豪难敌，借与王家赛石崇。

      


        舍舟上招提，遥入松林间。透脱俗尘网，是名第一关。

      


        秋风吹鬓影，凉意足登山。人立晴林杪，猿啼霜雾间。好山多佛占，浮世只僧閒。我亦耽奇者，禅扉日叩关。

      


        忆昔东坡，秀夺眉山，生丙子年。盖内离子坎，四方中气，宜当此岁，间出英贤。河岳重灵，星辰再孕，来自赤城中洞天。新秋霁，萃一襟爽气，风露澄鲜。玉阶同听胪传。伴宝骊如龙丝袅鞭。正椿庭未老，同跻荣路，萼楼争耀，相照魁躔。即似坡公，金莲夜对，身作玉堂云雾仙。怜同岁，但乞如梦得，分买山钱。

      


        诏放山林去，时人冷眼看。新诗为我赠，高义似君难。又说同年第，尤知取友端。市将梅子隐，冠尚贡公弹。

      


        君月金斗盍自珍，持此量我非其人。欲我觅印如苏秦，我宁满吃三斗尘。

      


        钱唐家家重生女，自小无人识机杼。教成歌舞十二三，花燕身材柳莺语。去年学得琵琶成，今年学得弹秦筝。豪家亟替明珠斛，来换绿珠入金谷。启行小女肩舆来，亲情送别罗酒杯。拜辞父母登车去，欢喜出门不回顾。新恩无复雉将雏，儿意亦忘鸦反哺。阿婆八十位送门，自怜终身无阿孙。笑言阿婆不须泣，舟子乘潮渡江急。

      


        文章世家难，有子夫何忧。吾亦有青毡，未作菟裘谋。驽鞭不及骥，汗喘徒呀齁。愿随君后尘，击楫江中流。

      


        忆昔儿时衣百花，阿母扶我上戏车。两岁读书未离乳，书罢寻乳犹归家。年方十三失阿保，弱冠慈母仙去早。只今堂上独灵椿，念及庭萱怨露草。夜来忽梦如儿年，阿保携抱慈母怜。人生安得常童颠，只作婴儿啼母前。

      


        梁燕无声昼掩扃，若为消此画堂清。急呼觅句陈无己，莫捻吟髭且一枰。

      


        白鹤有奇质，从古巢神仙。饥餐必瑶草，渴饮惟琼泉。朝飞阆苑霞，莫宿炎洲烟。一从落尘埃，六翮翦不全。身居樊笼中，心往云霄边。长鸣欲谁诉，顾影私自怜。清都梦如昨，欲去曾无缘。安得支道林，使之遂飘然。

      


        玉川幸有数间屋，子美怕卷三重茅。为君觅费易陶瓦，夜窗写诗听雨敲。

      


        脱兔惊罝逸，潜鱼畏饵逃。山林聊复尔，湖海可曾豪。药笑多方误，棋嗟不着高。且须随野鹿，共此食苹蒿。

      


        玉帐元戎过福州，谁担此担向边头。中宵欹枕难成寐，底道侬无隔夜愁。

      


        名缰驱远役，挈挈未遑安。春只雨中过，花从客里看。水声添昨夜，风力尽余寒。但喜前程阔，不愁行路难。

      


        闭门十日厌尘埃，才见湖光眼便开。最爱平堤杨柳外，几舟撑去几撑来。

      


        穿洞扳岩日几回，瘦筇欲去复徘徊。园丁亦怪经行数，笑道今朝官又来。

      


        西山青处近家乡，先世衣冠正此藏。明日千门俱祀岁，坟前谁拜一炉香。

      


        山骨冻棱棱，溪色清练练。溪山中雪月，如对故人面。门扃隐庐深，舟捩征柁转。勿云兴已尽，不见方真见。

      


        洛之花图欧公诗，惊怪天巧呈新枝。自言当时记者数十种，姚魏后有潜溪绯。蜀之花图景仁句，香雪蕊金藏不露。径围三尺瑞云红，尚有二花添未具。此花非惟今所无，世间久亦无此图。东南花样自来小，如盘能几多如盂。晓来明眼花翁作，风韵宛然如蜀洛。写作花中第一花，群类一时都脱落。想渠欹笔小盘礴，心去化工无一膜。天上司花巧不神，笔底春风光欲烁。笼寒不假青蒻庵，护日何须碧油幕。月坡堤，张家园，郭公公宅东街偏。锦衾绣帐相接连，一夜移入歌堂巅。吴台教战娃数百，汉宫列侍娥三千。鲛绡十丈思公谱，锦茵万态元舆赋。花自长春蜡不封，根无下土虫难蠹。花翁蓊翁子诚能，见渠此画万感增。此花昔惟载本草，流传至唐花始好。移来从武曌，爱重由环儿。名花与倾国，初著沉香词。从此帝城春，争逐赏花期。径尺夸千朵，万钱买一枝。三街九陌沸游赏，冠盖车马相追随。自入天朝花最盛，长寿不数唐崇敬。岂非洛阳天下中，和气又非长安同。故令百卉巧变幻，黄绯紫白深浅红。簪花不至采樵子，献花上至蓬莱宫。或言此花特妖媚，只解趋时争富贵。阿曌移来丑此妍，阿环贵重荣犹悴。四香阁上属谁家，朝恩宅里知何地。世人浪自相矜夸，看到子孙能几家。我言此罪不在此，自是时辈争荣华。洛人珍重姚黄不轻畀，一根不入权豪第。花知天朝真冶世，万古天藏发奇秘。洛不爱宝蜀出珍，如凤如麟王者瑞。洛中富推程与邵，蜀之苏范辉相照。人品亦如花品高，斯人斯花古来少。后来罗洛党小分，世间万变如轮云。洛阳名园占治乱，读书至此空三叹。洛宫禾黍今离离，蜀道峨眉更惨凄。蓊翁作此岂无意，要见祖宗全盛时。

      


        自是瀛洲近帝乡，孤峰宛在水中央。地雄海上三山境，天与仙家六月凉。云母屏寒苍桧色，水精奁启碧湖光。雪中来此尤须别，好着珠蓑棹玉航。

      


        雪拥尚秦岭，天尽为潮阳。吾马不能前，吾骨冻不殭。崒屼雪中峰，万仞摩苍苍。非马度蓝关，骑北白云乡。

      


        奕秋鸿鹄未须惊，一着才差败一枰。不信但来茅屋里，纸棋盘上看输赢。

      


        残芦飒欲乾，枯柳渐已集。彼舟者谁子，被此玉蓑笠。寒鳞正依藻，垂饵安可及。此兴不在鱼，携竿雪中立。

      


        燕子楼中一搦春，十年红袖消香尘。尚书墓上白杨拱，晓灯犹伴孤眠人。楚楼佳丽清梅似，识得词中秦学士。玉盂一笑不藤阴，便学断肠河满子。燕楼寂寞楚楼空，郑家云英千古同。崔徽心事照秋月，玉京旧恨啼春风。人生交态分贵贱，况是死生情分变。域蔹未绿拜无人，千里素车那复见。

      


        飘飘风中雪，沥沥桥下水。雪寒换清骨，水浅漱尘耳。诗情散天壤，妙处乃在此。得句欲似谁，岸梅是知己。

      


        檐珠沥沥雪初晴，酒滴寒槽杂溜声。旋釂梅花斟夜月，人间那得个般清。

      


        四州八邑此同窗，铿石锵金日击撞。鹏翼相将抟北海，龙头更夺过西江。蒿苹是日开先宴，萸菊他时捷各邦。横浦自期吾岂敢，玉山对策又无双。

      


        京陌尘埃渴肺肠，藕莲分惠带湖香。羡君一叶穿花底，醉吸荷筒月露凉。

      


        江行安可食无鱼，问着笭箵总道虚。底事官船渠不卖，从来污吏喜侵渔。

      


        近水新栽一巷梅，而今雪里想齐开。只愁夜后花幽独，谁与携筇踏月来。

      


        三闾纫佩秋，志在公子兰。荃不察予衷，江干泪潺湲。

      


        斯莲君子花，几为佛所污。先生独拈出，万世知向慕。

      


        殿前伸脚时，奴视高力士。群阉旁吐舌，翰林醒不醉。

      


        腰不为米折，头独采菊低。晚节名元亮，思与隆中齐。

      


        先生人中豪，志不肯司马。一曲广陵散，绝世不可写。

      


        孔铎经百年，诬世有杨墨。天生子舆氏，邪说一以息。紫阳曾未远，人复底无极。先生严卫道，功比异端辟。

      


        孤山养孤鹤，宜与梅为邻。处士若轻出，梅花应笑人。

      


        腊寒无酒虚瓶罍，雪窗孤此梅花开。乾檐鹊噪帐鹤舞，苍头疾足龙溪来。龙溪遗我明珠斛，玉蕊仙花光照目。急呼侍儿洗瓮盎，压此蒲萄一江绿。缸中酒熟鸡更肥，瘿樽竹箸常相随。故人故人来何时，安得勇赴鸡黍期。

      


        平生忠义心，一饭不少忘。臣甫宁饿死，愿君尧舜唐。

      


        阿大中郎喜事宜，黄金不惜买蛾眉。春风带醉欺桃叶，暮雨凝丝滞柳枝。香阁鸾偕双雁奠，妆台凤引两皇来。从兹准协熊罢梦，多办库钱为洗儿。

      


        云脚峥嵘日欲西，钓舟个个泊前溪。客窗不寐君知否，枝上饥乌夜正啼。

      


        前山杳霭翠烟凝，几点疎星隔岸灯。不是飞来千里月，如何照彻一壶冰。天开图画无穷趣，人在林峦最上层。动智静仁须有得，栏干莫只等閒凭。

      


        安石廊庙姿，岂不娴将略。氐奴惊伟人，良已先得着。

      


        风掀晴空作顽冷，雪欲成冰漫翠岭。白云崷崒堆不散，玉龙蜿蜒睡未醒。岷峨太白横参井，移作西山奇处景。洪崖安在呼使来，与驾飞车登绝顶。

      


        一迳绿阴去，隐隐花竹幽。主人地行仙，终日杖屦游。

      


        作者于今已几人，谢天放我出红尘。寻渠林渠沙鸥伴，乞得孤云野鹤身。閒味对贤皆古意，静观景物四时春。元正除授君知否，食邑西风号逸民。

      


        静中见万物，各各有春意。收拾入襟怀，阳和散天地。

      


        清晨有客来，畏暑畏避地。凉多独湖上，一棹拍空翠。长堤舞杨柳，余雨在荷芰。炎蒸俱已失，满抱足清意。颇思孤山顶，有客具高致。扣门闻琴声，便觉洗尘累。湖边出问酒，饮兴随所至。池鲜煮珍甘，水果剥香脆。好风林外来，吹面凉不醉。清谈诣物表，绝不挂世事。画舫何人斯，箫鼓正喧沸。清游彼应笑，世味吾不嗜。尚思携枕箪，同叩竹间寺。从今日日来，莫厌惊昼睡。

      


        通渠入小池，循除虢虢鸣。群鱼忽悠然，过桥闻屐声。

      


        赭袍黄屋俨临轩，独立班头领众仙。五色云乘金殿日，一声雷绕玉除天。浮荣何敢矜科第，实地惟知学圣贤。深重君恩无以报，疾风草劲雪松坚。

      


        商山不茹芝，对弈寄此橘。巴人忽招隐，似为子房出。

      


        觚棱片月影将西，鹄立宫门待启扉。骄马似龙旗似雨，不知谁是状元归。

      


        春风鉴池水，长年弄清晖。仙翁晚归来，子孙笑牵衣。

      


        圣主天姿本室仁，岂容重籴久伤民。耸传丹凤衔来诏，愧杀苍鹰枉做人。方峻符移哗叫突，忽收箠楚罢吟呻。欢声和气乾坤满，争祝皇龄万万春。

      


        桃李隔墙花满园，卯君曾此赋车轩。只今左氏庄如许，恰在东轩近后村。

      


        鹊噪人所怜，乌啼人所唾。谓鹊能报喜，谓乌常送祸。乌啼鹊噪何心然，孰为此者皆其天。预言祸至使人避，比鹊以乌乌更贤。欲忠于人反嗔己，喜谀恶直常如此。君不见九龄去国林甫相，崇侯得君比干死。

      


        群花各娇春，粲若锦绣谷。于焉日逍遥，中有人如玉。

      


        家山已作一月疎，嘱雁为取秋风书。雁飞竟去已几日，乃尔寂寂如何如。晓霜雁声又东去，急起出门呼雁住。前时嘱尔为寄书，汝今将书落何处。雁言丈夫志非常，桑弧蓬矢示四方。顾家安足就大事，底用屑屑悲故乡。吁嗟来汝空中雁，黄耳犹能书往返。飞奴解递丞相笺，鷾鸸亦传商妇简。帛书自古倩汝传，诗人流咏知几年。汝今何事倦来往，应我不如苏武贤。雁言君拟乃如此，信史不知无此史。当年当侍枉教欺，我亦安能书万里。湖田漠漠多菰蒲，就食聊寄江南居。书邮安得为人作，君欲觅书寻鲤鱼。

      


        家住山水国，种花以为城。诗将日登陴，围春驱酒兵。

      


        閒味西征录，霜橙嚼脍虀。俊声压湖北，诗派接江西。镇日心相忆，何时手重携。相期一樽酒，重与叩云溪。

      


        玉梅苍竹拥冰壶，中有扬雄宅一区。地占清虚开境界，人从确实作工夫。穷经得趣床横易，体道存心壁画图。格物致知功用在，的传愿继考亭朱。

      


        见说襄阳堕甑时，公尝前此料危机。伤心汉岘疆重拓，回首羊邹事已非。安得筹边书日报，谁能荐士剡天飞。当年子羽知吴玠，尚作西撑一柱巍。

      


        举世昏昏醉梦中，一声震撼自天宫。鳌呿大海三山动，狮吼危巅万兽空。待漏早期惊假寐，求衣宵起寤宸聪。须臾浊雾都收歛，唤出扶桑皎日红。

      


        蜀道艰难又几年，锦城断础带凄烟。从今井络亏全势，只恨坤舆失巨贤。山有蛾眉空积雪，国无峻柱可擎天。英魂楚楚能知否，应在青城作浪仙。

      


        章生画中师，神秀蟠心胸。儿时学山水，近复能鱼龙。拂素欲画时，默吮南山松。斯须景与物，以次生笔锋。画出巧安排，咫尺千万重。阴晴弄明晦，近远分淡浓。雪月清瘦屿，烟雨朦胧峰。有时作江湖，万派俱朝宗。云涛汹澎湃，雪屋惊奔冲。风平坦如掌，皱縠浮溶溶。因水鱼更巧，回翻态从容。翻荷猛跳珠，聚藻相噞喁。中有化龙鲤，静伺机便逢。天门露头角，滃滃祥云从。看君此四画，众史特奴傭。当知各有意，不特夸纖浓。丈夫抱膝时，清乐山水供。观鱼或濠上，笑倚临流筇。一朝蜕鳞鬣，屣脱尘泥踪。甘霖泽四海，霓望慰九农。

      


        密粟出浓紫，幽花间深黄。有谁吟其间，含香一薇郎。

      


        诗材无限思无穷，斂在唐人四句中。参透此关犹细事，作诗知道始为工。

      


        聘君今已矣，月入少微星。又失宗盟长，空悲族谱亭。生刍嗟莫致，歌薤若为听。只喜阴功在，三槐已绿庭。

      


        岩影嵌空月欲圆，天风吹动碧云端。到天一半已如许，真到广寒应更寒。

      


        古苔矶上立，钓为月明垂。夜半清歌起，无鱼钓得诗。

      


        温泉暖滑留余香，芙蓉出水红生光。宝钗义髻嚲龙凤，力困未必忺霓裳。斂衣侧步无穷意，犹胜朝来海棠睡。谁知迎洗锦绷儿，已在华清赐浴时。

      


        紵罗山头浣纱余，酥胸娇拥拥颦不舒。高轩直盖填寒闾，东家少妇羞弗如。越宫选进吴王侧，光照姑苏春夺色。鸱夷心痛痛更深，亦自颦眉但忧国。

      


        入门才见万琅玕，便觉玲珑日影寒。峰势近环檐外立，湖光更好竹中看。烟霞古淡僧容瘦，风露清高鹤梦残。已占两亭凉坐足，再须登阁倚栏干。

      


        倡周节义有夷齐，钓渭鹰扬可太师。西汉颓波无砥柱，先生只合一纶丝。

      


        谢却君恩入寒尘，宫花从此不能春。丹青恨毛延寿，娄敬先为作俑人。

      


        此君腰不折，玉立有余清。晓窗拥鼻吟，听渠落冰声。

      


        君有雪岩余雪坡，坡中雪少岩雪多。试将二雪平章看，坡中雪比岩如何。有人问我坡间雪，一色平铺寒玉洁。夜深明月可中庭，化作冰壶底俱彻。不如君岩雪更奇，怪松夭矫银龙垂。倚岩一啸望清晓，千崖万壑俱瑶池。莫将多少分优劣，只喜坡间同此雪。芦花月色一样看，吾雪本来无欠缺。群芳秃尽梅始花，同云羃羃天之涯。蒲团竹屋坐听雪，春虫扑窗蟹行沙。书来题作雪家契，最爱君书此三字。世人爱热冷即嫌，我独与君同此嗜。雪无彼此只一家，玉堂茅舍何等差。红垆一片会真趣，藩篱剖破非封蜗。雪堂仙伯骑鲸去，天台雪巢复何处。与君分钓雪江寒，同唱孤舟蓑笠句。

      


        若稽隆古时，教者家有塾。英材归乐得，粹学就私淑。粹学就私淑。淳风日云远，美意久不续。朱君魁杰士，卓见拔流俗。燕山霭椿桂，谢砌峙兰玉。所居必精舍，高继紫阳躅。朅来十亩地，建此一书屋。前山画屏列，暖翠泼晴麓。腾芳揭佳扁，意匠雅营筑。依墙御史柏，绕舍君子竹。雪香冠春葩，月馥播秋肃。回廊启斋扉，云荫纳乔木。亭桥跨天沼，槛影浸寒绿。中堂富图史，缥帙照笺轴。仰瞻圣贤像，冠履森在目。虚棂设棐几，日静尝好读。南窗最明快，天籁响琴筑。延师启堂坛，规矩倣白鹿。义方已家庭，仁意更闾族。朋来秀子弟，户屦辐辏毂。击撞金石乐，真趣寄沂浴。似闻入腴壤，将使任教育。如斯迈种德，丰报在名禄。愿言众友驹，相与策骥服。体兹胜芳意，誓必播芬馥。濯缨揽荃蕙，结佩撷兰菊。艺文摘香艳，义理浸醲郁。学苗勉哉植，仁种贵乎熟。大学先致知，中庸必谨独。胸襟富道德，词藻自充足。当知宏施设，得自大涵蓄。云龙起蟠泥，雾豹出隐谷。芳名会轩腾，霖雨天下福。

      


        建州衣钵传武功，山谷濠梁窥谢公。谭君之诗何自工，君家诗有冰清翁。野塘千顷涵秋风，资奁尽在奚囊中。苏仙今已骑虬龙，野塘钓艇君谁同。

      


        主人胸次一西湖，新展苏堤小画图。待种梅花三百本，请君雪里访林逋。

      


        万松排立撑云表，虚籁生风秋月皎。了翁安在不可呼，雪鹤飘然下林杪。

      


        山在云间几上梯，最高缘有福王祠。尚怜不及楼前木，得见祥符极盛时。

      


        湖光平接碧天开，浮世笙歌下往来。个是蓬莱真绝顶，如何只道小蓬莱。

      


        所翁先生人中龙，豪气下吞江海空。当其得意作龙首，老手直与神天通。雄辞妙语层层出，醉中千幅笔一息。不遇先生大醉时，人间安肯留真迹。先生往往自写真，非龙之龙盖其人。请君什袭宝此墨，此翁此黑不易得。

      


        光武中兴三十年，愈民痼疾发灵泉。吾泉何止如光武，瑞井宜通瑞锦边。

      


        飞升千载许旌阳，一念吾民尚未忘。循吏傥怜民疾苦，开泉疗疾又何妨。

      


        修竹萧森影过墙，屧声寂不响回廊。道人独坐清无对，饱杀薰风一味凉。

      


        芝堂自瑞天朝安，竹郡久更江左唐。愿似诚斋诗句说，朝京旧路再筠阳。

      


        人心机擭日以非，太行羊同一肠巇。坦庵先生独不尔，方寸境界天平夷。弦歌武城有贤子，宽旷襟怀亦如此。会令天下归此庵，荡荡康庄行九轨。

      


        年来文物盛江西，捷帜联翩报锦溪。好把香名题此籍，此题已兆杏园题。

      


        清晨有客南昌来，袖出数幅春风梅。芳根不种生绡上，安得的皪霜葩开。霜葩能开不能谢，始信笔端生造化。细看入趣直欲攀，亦复不知梢是画。迎风冷笑斜窥檐，披烟淡竚拖轻缣。丰腴略带清晓雪，疎瘦半横初夜蟾。根栖怪石增奇绝，倒影寒溪照清洁。斜枝兰外侣幽姿，冷蕊竹间标劲节。超然笔法无糁尘，正欹仰俯态逼真。几回卷轴却复展，生意不穷看转新。只看幽韵自堪玩，莫道无香真可叹。清香已在杳默中，暗起芬芳浮鼻观。平生爱梅如爱贤，恨无好句模幽妍。看君此画得天趣，妙写无声诗八篇。吾闻古来能画者，画马胸中有全马。君应满腹皆梅花，不尔安能笔潇洒。想君家住西山边，万梅谷中庐数椽。月宵携筇雪着屐，坐石瞰水窥风烟。纫兰傲竹今几年，餐香换骨身可仙。凝神吮墨淡一扫，不觉笔下花真传。叹予自爱冰玉干，久藏一幅鹅溪绢。请君为作雪中百花头上开，挂我壁间供客看。

      


        玉衡杓建天之纲，枕参魁耀森寒芒。总提众星环侍傍，仰望熠熠开神光。有美俊容分天章，收入翰墨何淋浪，一笔三丈超寻常，字势直作蛟龙骧。锦装玉轴垂高堂，标灵发异呈嘉祥。即吐奇策先众芳，巍峨姓字压四方。魁下三台炳煌煌，上拱紫极天中央。作第一流谨勿忘，冠冕今古万世香。

      


        明月清风不用钱，谪仙吟思浩无边。此清若也钱能买，金谷人须胜谪仙。

      


        此君苍苍谁手植，万个琅玕列如戟。翠寒绿净不可唾，一片化作潇湘碧。堂中有人有诗癖，日坐清阴听玉击。岩廊舜正南风琴，不作江边泪斑滴。

      


        生愁杜宇叫津桥，叫入南入赞眡朝。安得砥流如此石，康衢日日听童谣。

      


        倚着梅花读瘦吟，冰章雪句照人心。未应只为吟诗瘦，且占春风笑上林。

      


        幽人何处倚渔竿，百顷清潭浸碧寒。不动一波疑水定，中涵万象觉天宽。山将螺髻堆铜镜，月借玻瓈现玉盘。莫作窈深无底看，是间应有卧龙蟠。

      


        萧寺恭拈一瓣香，汉宫遥上万年觞。庚申再造皇基远，甲子新开御历长。万物总归春宇宙，八荒都入寿封疆。小臣致此朝天阙，葵藿倾心仰太阳。

      


        不与春风落世间，万山明月雪漫漫。谷中更有人如玉，招隐不来清梦寒。

      


        碧潭见说有龙蟠，万里沧溟气欲吞。此去风雷轰蛰起，大施霖雨霈乾坤。

      


        一碧无波湛浅溪，钓舟已系打鱼归。碧山黄叶排如画，中有联翩白鹭飞。

      


        出门何所有，四面围青山。是溪从山来，亦复兹回环。高人颍川君，结茅此中间。溪光挹潋滟，溪响听潺湲。四面勿着桥，往来听渠艰。是名仙凡界，亦曰清浊关。可人送过溪，否则溪上还。

      


        盘桓松菊陶元亭，俯仰山泉白乐天。长谓若人无复有，后身却在石溪边。

      


        凛凛清献公，盛德世所仪。当年章贡治，去止琴鹤随。于水取廉泉，于人识濂溪。廉泉水之清，濂溪道之师。斯濂愿力学，彼廉犹可为。

      


        君向长沙驿舍来，惊心此路想迟回。汉庭贾傅曾还否，风撼空山叶欲堆。

      


        河沙古寺临江干，山如蜿蜒翠龙蟠。入门双石踞虎豹，排云万竹森琅玕。山中有景开屏面，路入西崖羊角转。一湖横陈白于银，一溪西来净如练。僧言此处好结亭，孔方绝交呼不应。竹阴深中即亭子，风月为户云为棂。寄赀录事今岂少，不日诛茅坐林杪。饭余曳杖一登临，看尽青天没飞鸟。晚天落日浮湖光，渔舟相连鸿雁行。浩歌横笛互相答，底处更欲求潇湘。荷山对面不盈咫，门前吾家锦江水。何时亭子高崔嵬，年年钓蓑为此来。

      


        书堂静占百花林，蜀锦香浮一迳阴。杨柳软风吹雨醒，海棠轻雾拥春深。盈樽有酒供清醉，满眼皆诗足胜吟。冰雪相看人更好，竹君梅友岁寒心。

      


        江城雪作阴如莫，儿样老翁啼塞路。云深日隐天不知，驱马萧萧使君去。使君四海郑村边，人是白玉堂中仙。君谟政事文永叔，五花为笔蒲为鞭。民酣醇酎春风里，吏奸如鱼在寒水。横江立石霓截流，要使千年履如砥。瓜时且及报政成，汉法选表宜公卿。况今世号天清明，如何饥乌啼夜声。饥乌聒聒正攫肉，惊起鸾凤腾去速。世间公论竟有否，污此无瑕雪团玉。杭州白傅亦自无，若有薏苡犹疑珠。中湖筑堤到今赐，当时憸儿群谤苏。先生去住轻蝉翼，一笑归欤黜如陟。但民失母士失师，欲取谗人投有北。浮云岂解终为昏，先生即来直北门。偏州毕竟着不得，滂沛霖雨苏乾坤。

      


        升天旧说有神龙，今睹蜿蜒在目中。莫道已腾霄汉了，愿施霖雨作年丰。

      


        佐幕此三年，邦人尽说贤。吏寒清夜月，民暖小春天。祖帐旗交彩，归装石压船。甘棠在何许，积粟市桥边。

      


        仁如爱日洁冰壶，鞭不曾施岂用蒲。吏服官清羞鬻狱，民怜邑窘竞输租。甘棠舍在春常满，行李船空月亦无。展骥分州犹未称，合于紫禁着飞凫。

      


        平生共饮西江水，今日相逢南浦云。玉洁日光湖上宰，与君有旧是斯文。

      


        东风飒飒吹行李，荣送双龙璧池水。璧池浪阔高化龙，直透银河三万里。君家兄弟真雁行，季方学行如元方。中眉不是弓刀软，个般人物宜胶庠。只今胶庠多俊杰，正是功名到时节。陈家原有两状元，释褐传胪未应别。顾余亦问京华春，苍蝇愿附骥尾尘。干将先去抉云雨，太阿行亦龙延平。

      


        清浮寒露在冰壶，一节三年更不渝。莫道来时琴鹤在，而今琴鹤一齐无。

      


        古来幕府俱才雄，子美严武韩裴公。近时幕府养清望，一事不到筹帷中。先生人物宜台省，岂合官曹坐閒冷。只今时事欠撑拄，袖手旁观应不肯。浔阳戈甲屯如云，天子命我参卿军。江头策马枭黠虏，快作当年虞允文。欲知允文宰相业，只观采石江头捷。满望麒麟第一功，不唱阳关第三叠。

      


        武昌洲畔去，端不为鱼肥。要起初平石，同娱莱子衣。夜长秋雨急，天阔白云飞。何日鹊乌喜，北风鸿雁归。

      


        文章得印天尝靳，家世传灯古亦疎。幸甚迁能紬石室，惜哉昶亦误银车。君今自是人龙子，名复高横荐鹗书。读饱邺侯三万轴，放高通德旧门闾。

      


        前岁亲从月殿回，素娥引领到瑶台。桂枝指点教先折，仙籍披陈看后来。恰见拱辰名字接，一如公序弟兄魁。预将消息而今报，好作百花头上梅。

      


        老泉坡颍成名了，曾应君家木假山。父与子偕升礼部，弟随兄去入贤关。龙驱万马空如洗，凤挟双雏逸莫攀。早早归来荣尽锦，绿衣争映彩衣斑。

      


        祠宇重修复旧观，喜知家世未灰寒。只今陛下如仁祖，安得先生作谏官。

      


        之子趣装归，占黄已在眉。雕虫观暇日，荐鹗信秋期。喜有传衣钵，惭无助鼓旗。捷书来报我，端的菊花时。

      


        西风满路桂枝香，催整登云步月装。群辈总皆推德行，三年稔已听文章。琅琅议论须披腹，琐琐功名只探囊。捷了早来谈杰作，耸闻鸣凤瑞朝阳。

      


        梅花先腊开香雪，魁信已随春漏泄。送君联骑入天京，不作人间儿女别。锦江俊秀皆朋俦，其间偏善胡与刘。胸襟巧蟠锦绣段，文采互照珊瑚钩。采芹宫里群游戏，文字颉颃春燕翅。西湖万柳娇春风，相期同缓看花辔。棘闱风动桂香秋，一驽那输双骅骝。我悲日色谩迷眼，君喜朱衣皆点头。青天一界蟾宫路，只要朋侪先着步。祝君猛去作为龙，行继延平跃云雾。君不见苏易山简，不事探花与榜眼，明番状元未为晚。

      


        世俗风波甚，谁能退急流。渊明存菊日，张翰忆鲈秋。高躅今云远，清风孰与侔。明公回末习，逸韵踵前修。元振才高古，林宗学鲜俦。未为川上楫，姑运幄中筹。太守先公孝，同僚上伯游。德偕才并茂，文与政俱优。士有春风慕，民无北雪愁。宽平人自服，欺绐吏应羞。逸足方当展，閒身欲早抽。声名从日起，富贵等云浮。帝许挂冠请，人多卧辙留。山中无怨鹤，海上有盟鸥。西涧先生涣，平园老叟周。高风追故国，雅节映吾州。巧禄惭奔竞，怀安鄙懦偷。号应重拜散，亭欲遂名休。亲戚娱清话，溪山豁远眸。读者论坛情入囊锦，世事付纹楸。陆子新茶具，严滩旧钓裘。问松犹在迳，重秫喜盈畴。眼觉功名梦，心轻利禄沤。窦山森桂茂，谢砌长兰幽。清白传家法，诗书遗子谋。摩空已鵰鹗，得路即骅骝。事业今犹啬，功勋后必收。三槐终相相，驷马会封侯。满砌皆朱绂，看公尚黑头。定知丰有报，此去浩无忧。草色风翻翠，杨花雪滚球。同归春作伴，欲借路无由。某也真疎陋，公焉辱庇庥。龙门曾足履，鱣席屡衣抠。奖借情俱厚，掀腾志愿酬。东门闻祖帐，南浦想离讴。心曲怀依恋，江乡恨逗遛。诸生数千两，怅望送仙舟。

      


        恋陟怀迁怕去官，近时君子退如难。中书堂拂高尚袖，神武门留太华冠。此举直堪惊醉梦，斯人端是障狂澜。先生真正平斋子，凛凛清标万古寒。

      


        梅梢枯处忽东风，魁压千花一点红。欢喜马头飞雪处，安排龙首彩云中。内讧外阻忧方大，东拄西撑策已穷。试了南宫趋北阙，好输鲠论发天聪。

      


        高安之民椎且质，空蒙恶声头上笔。独惟猾吏可怕人，架鹰腾霄柙虎出。贪官乞钱吏手中，庸官仰笔描吏容。狱情黯菼直为曲，虽欲辨雪何由从。先生来纠高安狱，直道仁心作民福。吏知积德不忍欺，囚感吐诚争首服。掉头不肯狥上官，几回拂意思挂冠。伸冤振仰必得请，愧杀同列双颧丹。先生种满甘棠了，天子知贤恨官小。若人底处可安排，不在玉堂应凤沼。鱣鲸自不沟渎留，郡官无贤民却愁。愁公归去莫报德，但祝高门于定国。

      


        昼锦赋归欤，梅花万里余。同盟难此别，后会定何如。袍绿为亲寿，编青课弟书。燕山今再有，五桂耀乡闾。

      


        满望飞腾几许年，一闻充赋喜如颠。金经炉冶锋方锐，木饱风霜节始坚。此去稳登云里路，定知荣冠籍中仙。近闻上蔡鸬洲合，一似前年锦水连。

      


        龙泉与太阿，紫气牛斗冲。神物离必合，龙津复相从。悠悠千余年，神秀人物钟。高密云礽孙，星宿罗心胸。居常佩此剑，沟渎难鲸容。朅来磨剑池，清水为淬锋。秋风催斫桂，迥脱尘泥踪。勉哉各努力，更作延平龙。

      


        梁间呢呢燕将雏，林中栌栌反哺乌。君前舍羹颍谷子，橐中寘箪翳桑夫。五年得金方还养，有妇有妇愁秋胡。士生志大虽江湖，不堪回首飞云孤。伏雌扊扅且未率，占鹊日日于及晡。箧中莱衣幸可看，腰下何必印若苏。因君归去长嗟吁，君有母遗我独无。为亲负米今已矣，落日恸哭悲丘墟。愿君升堂奉甘腴，毋使专美徐仲车。

      


        桂花香满月轮秋，稳送鹏程万里游。身近清光瞻帝座，手携多士上瀛洲。戊申奏对规模阔，庚戌抡魁气数周。陈亮自来天下选，老年更好作龙头。

      


        正谊群英自蔼然，喜君已是着先鞭。翼抟北海三千里，身在西雝尺五天。学舍快升优褐上，酒楼莫恋软红边。双亲教子相期切，成取功名趁妙年。

      


        古来尉自号神仙，况是栖身快阁天。好向盘根施利器，如登熟路著先鞭。可知岂患无知己，自爱应能不爱钱。近世末僚卿相少，愿储远业继前贤。

      


        林飞倦翼已知不，小隐何妨且住山。未始便为长往计，回头魏阙五云间。

      


        煌煌南方老人星，天边飞来地上行。秀眉方瞳琐骨耸，升降步履如风轻。生平见说勇为义，十指团栾一和气。只今福寿天所报，眼底曾孙家四世。瑞祥融作合干松，岂惟义聚蒙天封。义人合得松样寿，孙枝蓊勃环老龙。先生教人忠与孝，家法可为民则傚。道中有福理自然，必收诗书仁义效。子孙森列皆有文，次公长公为弟昆。曾孙早娶见玄孙，蒲轮迎召登金门。

      


        江西道院春风里，田里叹愁声不起。黄堂太守政如神，馆阁掾官清似水。掾官皆清谁最优，寮中录参陈太丘。奋身原自科第出，不比刀笔庸常流。生平妙得书中趣，默会钦哉恤刑句。木天玉堂未肯游，且为黎黔了冤诉。操心仁恕真崔公，汤渖休浴群囚同。雷轰电烛不留滞，狴犴昔满今俱空。归巢群鹊依庭木，春昼圜扉芳草绿。政成来泛幕中莲，吏案凝尘无讼牍。几年摧政冰霜严，生怕欢与愁俱添。公挥椽笔议革弊，和气霭霭生青帘。感恩戴德殊未已，凤诏飞来趣行李。云衢直上骤骅骝，一日追风千万里。昔公留此民如瘳，今公去此民如愁。父老何尝欲君去，州县但恐难公留。陈平他日宰天下，大志奇材见分社。况公阴德似于公，宁不高车乘驷马。于公受报在子孙，天今报公及公身。公身荣显复子孙，造物岂负真贤人。锦帆招颭冬冬鼓，愁听数声离岸橹。公还为雨泽九州，多为高安添滴雨。

      


        老龙本自天门出，跃入璧池聊换骨。鹏雏夭矫更不凡，平视南溟渺东渤。玉京道上五年前，曾见鳞翮双飞天。只今江国梅花路，又送鹏雏逐龙去。明年秋风层云飞，后年春浪桃花肥。抟鹏高骞龙速化，倘许共勒青冥鞿。

      


        天高日烈势欲然，秧已生节未入田。谁欤操琴尊师涓，使我赤地里至千。风雩且歌吾自乐，穷阎不可无炊烟。薰时解愠民望切，亟为我作南风弦。

      


        君今鸣木铎，名与芷俱香。后夜月千里，美人天一方。往追湖学躅，更挈楚臣芳。了却皋比事，归来振鹭行。

      


        宝婺星边太白仙，驭风飞下锦河边。朅来尽散阳春脚，归去独撑明月船。名重题舆千里郡，诏催步履八花砖。只愁此后民艰食，谁与邦民作食天。

      


        吾兄梅花冰雪臞，胸中万卷行石渠。同生丙子自兄行，才学推兄更有余。月中折桂仍先余，兄骑快马余蟾蜍。一行作尉贰邑，春台春风宜吹嘘。阿瞒彩棒谨勿设，民命今皆辙中鱼。合得官职听自除，觅荐莫作迎逢谀。寒斋话别酌霜月，祝子但此霜月如。欲留不可空揽袪，兄出我处从今疎。兄出我处从今疎，有便但寄箴规书。

      


        满襟霁月皎无尘，爱客宁嫌客过频。倚竹题诗惊思妙，傍花寻柳见情真。如今南浦伤行客，此处西湖有主人。与着三年端的约，孤山同访早梅春。

      


        春秋自有胡氏学，尽束诸家上高阁。当时小试锦江城，横翼秋风天一鹗。只今冠带圜桥门，孤罴兀坐空狐群。近来文气颇卑茶，要使四海宗雄文。余生志愿游璧水，竟隔蓬莱三万里。虽然末第偶成名，俗骨自怜凡可鄙。君今换骨向时中，六馆名流自不同。宰相状元三舍选，斋前碑字看填红。

      


        面面湖光面面风，可人最是白芙蓉。分明飞下双双鹭，才到花边不见踪。

      


        先生亟去理山斋，筍蕨春甜味正佳。一夜东风催变绿，筍吹成竹蕨成柴。

      


        又得秋风入芰荷，尚无黄耳到如何。慈亲想自精神健，娇女应添智慧多。踪迹自嗟成漫浪，利名底苦欲奔波。几时了却胸中事，只傍南溪理钓蓑。

      


        事业功名在读书，圣贤妙处着工夫。区区只为潭潭府，不敢如韩训阿符。

      


        密迩松楸彩雾开，卧龙行矣起春雷。大挥椽笔刚题柱，即日高车驷马来。

      


        秋怀轩豁。痛饮天机发。世界只如掌大，算只有、醉乡阔。烟抹。山态活。雨睛波面滑。艇子慢摇归去，莫搅碎、一湖月。

      


        蚕丝义理苦追寻，方寸那容外物侵。伯乐未逢无识价，子期不遇少知音。泉源有本渊渊静，学海无涯步步深。仰望泰山高北斗，何时许我一登临。

      


        道骨仙风，海上骑鲸，端是後身。把银河天巧，钟为文采，剑津宝气，融作精神。壶玉储冰，掌金擎露，胸次全无一点尘。年年里，早花朝六日，长庆生申。箳篁濯锦江滨。人尽道如公清最真。合沈香亭北，金笺奏曲，恩披兽锦，醉拭龙巾。泥紫颁来，渠黄飞去，自是八花砖上人。从後看，大钧播物，万象皆春。

      


        章武中兴，淮蔡欲平，晋公已生。信天生英杰，正为国计，擎天著柱，要自支撑。万里长江，古称天险，去岁里风涛忽震惊。公谈笑，把云腥霓翳，一日都清。归来奠枕于京。有辉焕明堂前一星。称衮衣廊庙，枫宸眷宠，彩衣公府，萱砌春荣。著片公心，辨双明眼，长与群贤扶太平。无它愿，植万年宗社，万古功名。

      


        薄晚收残暑。叹西风、暗换流年，又还如许。鸦背斜阳初敛影，云淡新凉天宇。人袖手、阑干凝伫。邻笛唤将乡思维动，听秋声、又人梧桐雨。秋到也，尚羁旅。故人只在江南渚。想应嫌、久恋东华，软红尘土。寄远裁衣知念否。新月家家砧杵。魂梦想、鹅黄金数。雁影不来天更远，写书成、欲寄凭谁与。知客恨，两蛩语。

      


        路询山市宿，店近石桥横。老水穿檐过，低窗照水明。雨声凄客思，野处惬幽情。沽酒聊牵睡，茅柴醉不成。

      


        马头雪絮舞花深，便觉新阳改故阴。天上素光开玉府，眼前一色是琼林。定知洄曲师当捷，且把新丰酒独斟。万木怯寒头正缩，梅花一点露春心。

      


        四海中间，第一清流，惟有可齐。看平生践履，真如冰玉，雄文光焰，不涴尘埃。无佑诸贤，纷纷台省，惟有景仁招不来。狂澜倒，独中流砥柱，屹立崔嵬。挂冠有请高哉。但清庙正需梁栋材。便撑舟野水，出航巨海，有官鼎鼐，无地楼台。制菊龄高，看萸人健，万顷秋江入寿杯。经纶了，却驭风骑气，阆苑蓬莱。

      


        皇帝十四载，新元纪嘉熙。仲冬戊寅朔，午漏方中时。朔风震丘壑，猛籁号枯枝。黯如商雪天，四野昏垂垂。昼炊烟始息，暝色来庭帷。鸡登杙榤立，鸟急林梢栖。颇讶南至后，晷度宜舒迟。胡为景尚促，疾甚驹隙驰。儿童忽走报，日壁无全规。仓忙出仰视，如月初蛾眉。金乌失焰彩，玉象潜光辉。苍天玳瑁色，列宿争依稀。老稚相喧呼，伐社沸鼓鼙。不知何物怪，掩此清阳晖。吾闻阴阳家，日月以历推。日迟月行速，赢缩数不齐。遇朔必会合，差忒无毫厘。气盛或相掩，二曜斯一亏。望日日掩月，阳感阴故衰。朔日月掩日，阴盛阳乃微。又闻玉川子，月蚀曾有诗。谓此日月者，天眼生东西。两眼不相攻，相食其说非。食月乃蟆精，伊慼盖自贻。吾观作诗人，志各有所之。玉川特寓谏，假此为之辞。日月有蟾乌，此事本怪奇。况自食其光，安能走而飞。书称辰弗集，天象昏且迷。则知交相食，此说当勿疑。思既得其说，伤心重嗟咨。日为众阳宗，万象皆影随。今者何不臧，阴精夺炎曦。仰空不能救，涕泗纷交颐。嗟嗟今之岁，天屡彰其威。星文沓示变，雷震洊失宜。越在夏五月，郁攸煽京畿。六月既望后，月蚀主旱饥。今兹复日食，灾异何繁滋。天意不虚示，坐井聊管窥。即天以论人，日君而月妃。关雎哀窈窕，意在贤才思。靡曼或盈前，必为物欲移。今者日之蚀，或恐由宫闱。然而吾君圣，未必耽燕私。君象日而尊，臣象月而卑。正心在朝廷，昭德可塞违。国柄或窃弄，耳目相蔽欺。今者日之食，亦恐由群儿。然而吾君明，朝岂庸盲痴。人主向明治，武力不可隳。方今北有敌，负垒惊边陲。战士怯不勇，塞马纷骄嘶。今者日之食，或由边事危。然而吾君武，安肯假彼资。重念此三者，急务诚在兹。万一或有是，是即变所基。应天不以文，减撤徒儿嬉。如人丧厥明，必求良药医。一片葵藿心，只恐天未知。何当排阊阖，碎首彤玉墀。一篇痛哭策，历写心伤悲。一者何所陈，无逸为元龟。暗室屋漏中，肃如对神只。愿为楚庄王，规谏从樊姬。毋效汉成帝，温柔老昭仪。天君必清彻，智烛光发挥。如日丽中天，煌煌明作离。二者何所陈，用贤登皋夔。选众立一相，国论公主持。乌台执白简，妙选刚正姿。戚里勿柄授，貂璫毋印累。朝廷豁氛翳，在位销脂韦。末光依汉日，天子是倚毗。三者何所陈，张皇吾六师。击揖如逖辈，天宠畀节麾。卖国若桧等，电扫无孑遗。练军明赏罚，勇锐奔熊罴。南越颈可缨，中行背必笞。如日照霜雪，殄灭何难为。凡此三说者，中心久思维。明白可举行，匪曰徒费词。能转乱为治，可回灾为厘。不学后羿射，不效夸交追。拜轮上扶桑，洗光出咸池。苍生照共仰，九土光咸晞。五色太平象，重晕中兴期。昊穹耀华彩，万国长瞻依。

      


        梅笑东风，只两日间，又新岁华。有玉龟阿母，献三蟠实，蕊宫仙子，飞七香车。春满虾帘，雪晴鸳瓦，窗户非烟笼翠纱。萱堂上，看衣翻戏采，觞捧流霞。君家。元是仙家。几度看菖蒲九节花。来剑池丹井，平分风月，一溪流水，犹泛胡麻。寿庆千秋，荣封两国，绿鬓犹深杨柳鸦。长生药，在蓬莱顶上，不必丹砂。

      


        人皆以贫忧，君子独能乐。中心贱荣利，外物甘寂寞。富贵如春花，时去易凋落。不如一箪瓢，可以长处约。

      


        超逸天才，文如三松，诗如卢溪。自白莲赋就，已高声价，梅花句出，远见襟期。玉尘精神，瑶林风韵，雪里神仙小氅衣。缑山夕，已再经旬浃，戏鹤重归。花间凫舄轻飞。便一似元规报十奇。最风流膝上，双亲未老，三槐手种，分付佳儿。人想夷吾，帝思王某，钧轴舍人知未迟。长生药，在玉盘麟脯，琼苑蟾芝。

      

锦水无波画鹢开，刘郎年少负多才。袖中诗卷逢人看，江上梅花照客回。百粤雄藩兼两道，六符深处映三台。乾坤浩浩春如许，自有黄金百尺台。



        一部周官，学间渊源，山齐得来。最雄姿直气，不涂脂粉，仙风道骨，不涴尘埃。万里青云，相期阔步，底事向天门折翼回。君知否，这白衣御史，卿相胚胎。时人休用惊猜。机会到功名节节催。看蒲质易凋，何如松茂，菊花已老，须是梅开。万事何难，时来得做，且信天工次第排。从今去，愿径游璧水，直上兰台。

      


        冷眼三边处。喜舍人、水滨跃马，上京西路。三国英雄千载矣，开胜依然如故。这勋业、向谁分付。袖里翰林风月手，也何妨、戮力风寒护。谈笑暇，诗吟虏。岘山几载无人顾。幸如今、翦除荆棘，扫清飙雾。换得东南新局面，政欠十分著数。算人物、须还羊杜。玉帐筹边机会好，把规模、赶出中原去。天下事，书生做。

      

一年春景将过半，满目闲愁苦未开。北海孔融偏好客，长沙贾谊最多才。云移日影阶前转，风挟潮声枕畔来。独有可人招不得，酣歌倚树自徘徊。



        长记西湖，水光山色，浓淡相宜。丰乐楼前，涌金门外，买个船儿。而今又是春时。清梦只、孤山赋诗。绿盖芙蓉，青丝杨柳，好在苏堤。

      


        珠帘绣幕蔼祥烟，合卺嘉盟缔百年。律底春回寒谷暖，堂间夜会德星贤。彩軿牛女欢云汉，华屋神仙艳洞天。玉润冰清更奇绝，明年联步璧池边。

      

晋康佳致属三洲，山有奇岩水有湫。怪石嵌空垂玉乳，长江影月走金虬。星河冷浸三更露，天水光涵一色秋。久客怀归心欲折，好乘清兴夜行舟。



        风又雨。春事自无多许。欲待柳花团作絮。柳花冰未吐。翠袖不禁春误。沈却绿烟红雾。将谓花寒留得住，一晴春又暮。

      

香山秀耸千寻碧，绝顶去天不盈尺。达摩只履昔西归，蹑石犹疑留一迹。使君览胜游招提，胡不邀我同攀跻。凭高傲睨九州小，便欲乘此淩天梯。两人相对掀长髯，指顾万里舒双尖。昔年云气漫山麓，至今郡志传龙潜。朅来沧海已清浅，此地依然是重巘。摩挲为觅旧镌题，零落残碑卧苍藓。


达摩西归古昔闻，漫疑一足蹑云根。穷探绝顶搜遗迹，净拂苍苔见巨痕。野寺山藏岚气合，长松风度梵音喧。康州胜概应多览，归向金身得细论。


生涯随分乐樵苏，弛担归来日未晡。松下清风宜少憩，终南捷径苦崎岖。



        任琐窗深、重帘闭，春寒知有人处。常年笑花信，问东风情性，是娇是妒。冰柳成须，吹桃欲削，知更海棠堪否。相将燕归又，看香泥半雪，欲归还误。温低回芳草，依稀寒食，朱门封絮。少年惯羁旅。乱山断，欹树唤船渡。正暗想、鸡声落月，梅影孤屏，更梦衾、千重似雾。相如倦游去。掩四壁、凄其春暮。休回首、都门路。几番行晓，个个阿娇深贮。而今断烟细雨。

      

云根千尺倚苍旻，苔藓斓斑锦裹新。使节南来能掉舌，赵佗百拜远称臣。千年伟绩传编简，一片残碑卧棘榛。过客临风遥致敬，匆匆不及荐秋蘋。


桥下泠泠漱玉鸣，出山不似在山清。有人高枕云根卧，何必沧浪在濯缨。



        处处云山无尽时，桐庐南望转参差。舟人莫道新安近，欲上潺湲行自迟。

      

轻岚作雾曙光微，翠湿高松露未晞。天畔倚栏人乍起，一声山鸟近檐飞。



        世事如何说。似举鞍、回头笑问，并州儿葛。手障尘埃黄花路，千里龙沙如雪。著破帽、萧萧余发。行过故人柴桑里，抚长松、老倒山间月。聊共舞，命湘瑟。春风五老多年别。看使君、神交意气，依然晚合。袖有玉龙提携去，满眼黄金台骨。说不尽、古人痴绝。我醉看天天看我，听秋凤、史动檐间铁。长啸起，两山裂。

      

乱山深处结茅亭，暖日烟霞锁翠屏。松下茯苓秋可斸，投簪从此老岩扃。



        风动竹。清遍一窗梅溽。闻道小乔乘凤玉。仙裳飘雾縠。来嫁吾门公瑾叔。天上人间愿足。浓缭水沉燃宝烛。鬓长相对绿。

      


        待借留、几曾留得，来鸿空怨秋老。至今父老依依恨，犹说李将军好。东门草。早不为东风，遮却长安道。余民如槁。愿金印重来，洪都开府，定复几时到。秋江鹭，尤记当年潦倒。沧洲无复华皓。朝饥堕泪荒田雨，洗忆窝蜂败扫。天能报。看凤烛亭亭，玉树宽人抱。风霜善保。但逢驿寄书，无书寄语，要说趋朝早。

      

迹远尘嚣地更偏，心游物外兴悠然。夕阳欲下鸟飞尽，喜有南山在目前。



        娟娟二入清明了。犹说淮阳早。钱欧陆谱偏花光。红到寿阳、也不说淮阳。此花地望元非薄。回首伤流落。洛阳闲岁断春风。怎不当时道是、洛阳红。

      


        漫道十年前事，闷怀天又阴。何须恨、典了西湖，更笑君、宴罢琼林。闲时数声啼鸟，凄然似、上阳宫女心。记断桥、急管危弦，歌声远，玉树金楼沈。看万年枝上禽。徊徨落月，断肠理绝弦琴。魂梦追寻。挥泪赋白头吟。当年未知行乐，无日夜、望乡音。何期至今。绿杨外、芳草庭院深。

      

十年书剑客侯门，万里归来荷圣恩。晓日一庭诗礼计，西风三径菊松存。倚筇锦石暮山紫，濯足罗旁秋水浑。相望片云成契阔，好怀那得与君论。



        轻衫倚望春晴稳。雨压青梅损。皱绡池影泛红蔫。看取断云来去、似炉烟。悉春来暮仍愁暮。受却寒无数。年来无地买花栽。向道明年信、莫须来。

      


        坐久语寂寞，泉响忽翻空。不知龙者为雨，雨者为成龙。看取交流万壑，不数飞来千丈，高屋总淙淙。是事等恶剧，裂石敢争雄。敲铿訇，扪滑仄，藉蒙茸。苍浪向来半掩，厚意复谁容。欲说正元旧事，未必玄都千树，得似洞中红。檐语亦颠倒，洗尔不平胸。

      


        梅梢腊尽春归了。毕竟春寒少。乱山残烛雪和风。犹胜阴山海上、窖群中。年光老去才情在。惟有华风改。醉中幸自不曾愁。谁唱春花秋叶、泪偷流。

      


        锦翅朱冠惊四邻，稻粱恩重职司晨。不知下土兵难戢，但报明时向国人。

      


        角动寒谯。看雨中灯市，雪意潇潇。星球明戏马，歌管杂鸣刁。泥没膝，舞停腰。焰蜡任风销。更可怜、红啼桃槛，绿黯杨桥。当年乐事朝朝。曾锦鞍呼妓，金屋藏娇。围香春斗酒，坐月夜吹箫。今老矣，倦歌谣。嫌杀杜家乔。漫三杯、踞炉觅句，断送春宵。

      


        一拜虬髭便受恩，宫门细柳五摇春。男儿自古多离别，懒对英雄泪满巾。

      


        茫茫天意为谁留，深染夭桃备胜游。未醉已知醒后忆，欲开先为落时愁。痴蛾乱扑灯难灭，跃鲤傍惊电不收。何事梨花空似雪，也称春色是悠悠。

      


        病随支遁偶行行，正见榴花独满庭。瘦竹成林人不看，却应著得强青青。

      


        明王猎士犹疏在，岩谷安居最有才。高虎壮言知鬼伏，葛龙闲卧待时来。云藏山色晴还媚，风约溪声静又回。不独春光堪醉客，庭除长见好花开。

      


        东风吹暖雨，润下不能休。古道云横白，移时客共愁。绿沈莎似藻，红泛叶为舟。忽起江湖兴，疑邻畎浍流。此时无胜会，何处滞奇游。阵急如酣战，点粗成乱沤。竹因添洒落，松得长飕飗.花惨闲庭晚，兰深曲径幽。丝牵汀鸟足，线挂岳猿头。天地昏同醉，寰区浩欲浮。柳眉低带泣，蒲剑锐初抽。石燕翻空重，虫罗缀滴稠。荷倾蛟泪尽，岩拆电鞭收。岂直望尧喜，却怀微禹忧。树滋堪采菌，矶没懒垂钩。腥觉闻龙气，寒宜拥豹裘。名膏那作沴，思稔必通侯。蚌鹬徒喧竞，笙歌罢献酬。山川藏秀媚，草木逞调柔。极目非吾意，行吟独下楼。



        寻常濡翰次，恨不到端溪。得自新知己，如逢旧解携。玩馀轻照乘，谢欲等悬黎。静对胜凡客，闲窥忆好题。娲天补剩石，昆剑切来泥。著指痕犹湿，停旬水未低。呵云润柱础，笔彩饮虹霓。鹆眼工谙谬，羊肝士乍刲.连澌光比镜，囚墨腻于磐.书信成池黑，吟须到日西。正夸忧盗窃，将隐怯攀跻。捧受同交印，矜持过秉珪。草颠终近旭，懒癖必无嵇。用合缘鹦鹉，珍应负会稽。贞姿还落落，寒韵落凄凄。风月情相半，烟花思岂迷。宜从方袋挈，枉把短行批。浅小金为斗，泓澄玉作堤。遇人依我惜，想尔与天齐。□□□□□，行时只独赍。

      

惠子休惊学五车，沛公方起斩长蛇。六雄互欲吞诸国，四海终须作一家。自古经纶成世务，暂时朱绿比朝霞。人生心口宜相副，莫使尧阶草势斜。



        因阅乡居景，归心寸火然。吾家依碧嶂，小槛枕清川。远雨笼孤戍，斜阳隔断烟。沙虚遗虎迹，水洑聚蛟涎。粝曲芟汀蓼，甘茶挈石泉。霜朝巡栗树，风夜探渔船。戏日鱼呈腹，翘滩鹭并肩。棋寻盘石净，酒傍野花妍。器以锄为利，家惟竹直钱。饭香同豆熟，汤暖摘松煎。睡岛凫藏足，攀藤狖冻拳。浅茅鸣斗雉，曲枿啸寒鸢。秋果楂梨涩，晨羞笋蕨鲜。衣蓑留冷阁，席草种闲田。椎髻担铺饷，庞眉识稔年。吓鹰刍戴笠，驱犊筱充鞭。不重官于社，常尊食作天。谷深青霭蔽，峰迥白云缠。每忆关魂梦，长夸表爱怜。览君书壁句，诱我率成篇。

      


        促杼声繁萤影多，江边秋兴独难过。云遮月桂几枝恨，烟罩渔舟一曲歌。难世斯人虽隐遁，明时公道复如何。陶家壁上精灵物，风雨未来终是梭。

      


        家在五云溪畔住，身游巫峡作闲人。安车未至柴关外，片玉已藏坟土新。虽有公卿闻姓字，惜无知己脱风尘。到头积善成何事，天地茫茫秋又春。

      


        牢落生涯在水乡，只思归去泛沧浪。秋风萤影随高柳，夜雨蛩声上短墙。百岁易为成荏苒，丹霄谁肯借梯航。若教名路无知己，匹马尘中是自忙。

      


        萤焰烧心雪眼劳，未逢佳梦见三刀。他时讵有盐梅味，今日犹疑腹背毛。金埒晓羁千里骏，玉轮寒养一枝高。谁能终岁摇赪尾，唯唯洋洋向碧涛。

      


        若说精通事艺长，词人争及孝廉郎。秋萤短焰难盈案，邻烛馀光不满行。鹄箭亲疏虽异的，桂花高下一般香。明时公道还堪信，莫遣锥锋久在囊。

      


        秋山入望已无尘，况得闲游谢事频。问著尽能言祖祖，见时应不是真真。添瓶野水遮还急，伴塔幽花落又新。自笑未曾同逸步，终非宗炳社中人。

      


        湘川湘岸两荒凉，孤雁号空动旅肠。一棹寒波思范蠡，满尊醇酒忆陶唐。年华蒲柳雕衰鬓，身迹萍蓬滞别乡。不及东流趋广汉，臣心日夜与天长。

      


        如缲如织暮幽幽，应节催年使我愁。行客语停孤店月，高人梦断一床秋。风低藓径疑偏急，雨咽槐亭得暂休。须付画堂兰烛畔，歌怀醉耳两悠悠。

      


        大道将穷阮籍哀，红尘深翳步迟回。皇天有意自寒暑，白日无情空往来。霄汉何年征赋客，烟花随处作愁媒。相逢且快眼前事，莫厌狂歌酒百杯。

      


        一从张野卧云林，胜概谁人更解寻。黄鸟不能言往事，白莲虚发至如今。年年上国荣华梦，世世高流水石心。始欲共君重怅望，紫霄峰外日沈沈。

      


        谢寄精专一捻香，劝予朝礼仕虚皇。须知十极皆臣妾，岂止遗生奉混茫。空挂黄衣宁续寿，曾闻玄教在知常。但居平易俟天命，便是长生不死乡。

      


        展转檐前睡不成，一床山月竹风清。虫声促促催乡梦，桂影高高挂旅情。祸福既能知倚伏，行藏争不要分明。可怜任永真坚白，净洗双眸看太平。

      


        菊花山在碧江东，冷酒清吟兴莫穷。四十三年秋里过，几多般事乱来空。虽惊故国音书绝，犹喜新知语笑同。竟日开门无客至，笛声迢递夕阳中。

      


        西望长安路几千，迟回不为别家难。酌量才地心虽动，点检囊装意又阑。自是远人多蹇滞，近来仙榜半孤寒。嘶风重诉牵盐耻，伯乐何妨转眼看。

      


        岳麓云深麦雨秋，满倾杯酒对湘流。沙边细柳牵行色，水面轻烟画别愁。敢待傅岩成好梦，任从磻石挂纤钩。镜机冲漠非吾事，自要青云识五侯。

      


        蟠桃一别几千春，谪下人间作至人。尘外烟霞吟不尽，鼎中龙虎伏初驯。除存紫府无他意，终向青冥举此身。辞我麻姑山畔去，蔡经踪迹必相亲。

      


        莺默平林燕别轩，相逢相笑话生前。低飞旅恨看霜叶，曲写归情向暮川。在野孤云终捧日，朝宗高浪本蒙泉。何劳怅望风雷便，且混鱼龙黩武年。

      


        岩风爱日泪阑干，去住情途各万端。世乱敢言离别易，时清犹道路行难。舟维晚雨湘川暗，袖拂晴岚岘首寒。见说满朝亲友在，肯教憔悴出长安。

      


        压破岚光半亩馀，竹轩兰砌共清虚。泉经小槛声长急，月过修篁影旋疏。溪鸟时时窥户牖，山云往往宿庭除。干戈谩道因天意，渭水高人自钓鱼。

      


        秋萤一点雨中飞，独立黄昏思所知。三岛路遥身汩没，九天风急羽差池。年华逐浪催霜发，旅恨和云拂桂枝。不向故人言此事，异乡谁更念栖迟。

      


        垂杨烟薄井梧空，千里游人驻断蓬。志意不因多事改，鬓毛难与别时同。莺迁犹待销冰日，鹏起还思动海风。穷达他年如赋命，且陶真性一杯中。

      


        周回胜异似仙乡，稍减愁人日月长。幕绕虚檐高岫色，镜临危槛小池光。丝垂杨柳当风软，玉折含桃倚径香。南北近来多少事，数声横笛怨斜阳。

      


        柳转春心梅艳香，相看江上恨何长。多情流水引归思，无赖严风促别觞。大抵男儿须振奋，近来时事懒思量。云帆高挂一挥手，目送烟霄雁断行。

      


        若比众芳应有在，难同上品是中春。牡丹为性疏南国，朱槿操心不满旬。留得却缘真达者，见来宁作独醒人。鹤林太盛今空地，莫放枝条出四邻。

      


        邻并无非樵钓者，庄生物论宛然齐。雨中寒树愁鸱立，江上残阳瘦马嘶。说与众佣同版筑，吕将群叟共磻溪。覆巢破卵方堪惧，取次梧桐凤且栖。

      


        晓烟轻翠拂帘飞，黄叶飘零弄所思。正是低摧吾道日，不堪惆怅异乡时。家林蛇豕方群起，宫沼龟龙未有期。赖有平原怜贱子，满亭山色惜吟诗。

      


        春雨三更洗物华，乱和丝竹响豪家。滴繁知在长条柳，点重愁看破朵花。檐静尚疑兼雾细，灯摇应是逐风斜。此时童叟浑无梦，为喜流膏润谷芽。

      


        六出凝阴气，同云指上天。结时风乍急，集处霰长先。草穗翘祥燕，陂桩叶白莲。犬狂南陌上，竹醉小池前。樵径花黏屦，渔舟玉帖舷。阵经旸谷薄，势想朔方偏。楼面光摇锡，篱头晓列钱。石苔青鹿卧，殿网素蛾穿。嘶马应思塞，蹲乌似为燕。童痴为兽捏，僧爱用茶煎。念物希周穆，含毫愧惠连。吟阑馀兴逸，还忆剡溪船。

      


        人生谁肯便甘休，遇酒逢花且共游。若向云衢陪骥尾，直须天畔落旄头。三编大雅曾关兴，一册南华旋解忧。四海英雄多独断，不知何者是长筹。

      


        雪霁上庭除，炉峰势转孤。略无烟作带，独有影沈湖。冷触归鸿急，明凝落照俱。□□□□□，□□□□□。

      


        朝作青云士，暮为玄夜人。风灯无定度，露薤亦逡巡。乘马惊新冢，书帷摆旧尘。只应从此去，何处福生民。

      


        蟾影珪圆湖始波，楚人相别恨偏多。知君有路升霄汉，独我无由出薜萝。虽道危时难进取，到逢清世又如何。谁听甯戚敲牛角，月落星稀一曲歌。

      


        真宰无私造化均，年年分散月中春。皆期早蹑青云路，谁肯长为白社人。宋国高风休敛翼，圣朝公道易酬身。大须审固穿杨箭，莫遣参差鬓雪新。

      


        禅客闻犹苦，是声应是啼。自然无稳梦，何必到巴溪。疏雨洒不歇，回风吹暂低。此宵秋欲半，山在二林西。

      


        一叶闲飞斜照里，江南仲蔚在蓬蒿。天衢云险驽骀蹇，月桂风和梦想劳。绕枕泉声秋雨细，对门山色古屏高。此中即是神仙地，引手何妨一钓鳌。

      


        出门无至友，动即到君家。空掩一庭竹，去看何寺花。短僮应捧杖，稚女学擎茶。吟罢留题处，苔阶日影斜。

      


        晚雨霏微思杪秋，不堪才子尚羁游。尘随别骑东西急，波促年华日夜流。凉月云开光自远，古松风在韵难休。男儿但得功名立，纵是深恩亦易酬。

      


        莲绕闲亭柳绕池，蝉吟暮色一枝枝。未逢皇泽搜遗逸，赢得青山避乱离。花圃春风邀客醉，茅檐秋雨对僧棋。樵童牧竖劳相问，岩穴从来出帝师。

      


        春雨有五色，洒来花旋成。欲留池上景，别染草中英。画出看还欠，蓪为插未轻。王孙多好事，携酒寄吟倾。

      


        丈室掩孤灯，更深霰雹增。相看云梦客，共忆祝融僧。语合茶忘味，吟欹卷有棱。楚南山水秀，行止岂无凭。

      


        狂歌狂舞慰风尘，心下多端亦懒言。早是乱离轻岁月，谁能愁悴过朝昏。圣朝公道如长在，贱子谋身自有门。却愧此时叨厚遇，他年何以报深恩。

      


        天涯行欲遍，此夜故人情。乡国别来久，干戈还未平。灯残偏有焰，雪甚却无声。多少新闻见，应须语到明。

      


        雪中敲竹户，袖出岳僧诗。语尽景皆活，吟阑角独吹。意如将俗背，业必少人知。共约冰销日，云边访所思。

      


        幽人不喜凡草生，秋锄劚得寒青青。庭闲土瘦根脚狞，风摇雨拂精神醒。短影月斜不满尺，清声细入鸣蛩翼。天人戏剪苍龙髯，参差簇在瑶阶侧。金精水鬼欺不得，长与东皇逞颜色。劲节暂因君子移，贞心不为麻中直。

      


        客引擎茶看，离披晒锦红。不缘开净域，争忍负春风。小片当吟落，清香入定空。何人来此植，应固恼休公。

      


        碧玉喙长丹顶圆，亭亭危立风松间。啄萍吞鳞意已阑，举头咫尺轻重天。黑翎白本排云烟，离群脱侣孤如仙。披霜唳月惊婵娟，逍遥忘却还青田。鸢寒鸦晚空相喧，时时侧耳清泠泉。

      


        归岫香炉碧，行吟步益迟。诸侯师不得，樵客偶相随。思旧江云断，谈玄岳月移。只应张野辈，异代作心知。

      


        黯黯秋水寒，至刚非可缺。风胡不出来，摄履人相蔑。纵挺倚天形，谁是躬提挈。愿将百炼身，助我王臣节。

      


        上帝春宫思丽绝，夭桃变态求新悦。便是花中倾国容，牡丹露泣长门月。野树滴残龙战血，曦车碾下朝霞屑。惆怅东风未解狂，争教此物芳菲歇。

      


        共讶高楼望，匡庐色已空。白云横野阔，遮岳与天同。数点雨入酒，满襟香在风。远江吟得出，方下郡斋东。江徼多佳景，秋吟兴未穷。送来松槛雨，半是蓼花风。浪猛惊翘鹭，烟昏叫断鸿。不知今夜客，几处卧鸣篷。

      


        天畏斯文坠，凭君助素风。意深皆可补，句逸不因功。暮替云愁远，秋惊月占空。寄家当瀑布，时得笑言同。

      


        云根劈裂雷斧痕，龙泉切璞青皮皴。直方挺质贞且真，当庭卓立凝顽神。春雨流膏成立文，主人性静看长新。明月夜来回短影，何如照冷太湖滨。

      


        携手春复春，未尝渐离别。夭夭风前花，纤纤日中雪。不敢怨于天，唯惊添岁月。不敢怨于君，只怕芳菲歇。芳菲若长然，君恩应不绝。

      


        蹑屐扣柴关，因成尽日闲。独听黄鸟语，深似白云间。萍沼宽于井，莎城绿当山。前期招我作，此景得吟还。

      


        忍泪不敢下，恐兄情更伤。别离当乱世，骨肉在他乡。语尽意不尽，路长愁更长。那堪回首处，残照满衣裳。

      


        大波相拍流水鸣，蓬山鸟兽多奇形。琴心不喜亦不惊，安弦缓爪何泠泠。水仙缥缈来相迎，伯牙从此留嘉名。峄阳散木虚且轻，重华斧下知其声。檿丝相纠成凄清，调和引得薰风生。指底先王长养情，曲终天下称太平。后人好事传其曲，有时声足意不足。始峨峨兮复洋洋，但见山青兼水绿。成连入海移人情，岂是本来无嗜欲。琴兮琴兮在自然，不在徽金将轸玉。

      


        昔年江上别，初入乱离中。我住匡山北，君之少室东。信来经险道，诗半忆皇风。何事犹高卧，岩边梦未通。

      


        花骢躞蹀游龙骄，连连宝节挥长鞘。凤雏麟子皆至交，春风相逐垂杨桥。捻笙软玉开素苞，画楼闪闪红裾摇。碧蹄偃蹇连金镳，狂情十里飞相烧。西母青禽轻飘飘，分环破璧来往劳。黄金千镒新一宵，少年心事风中毛。明朝何处逢娇饶，门前桃树空夭夭。

      


        白衣经乱世，相遇一开颜。得句禅思外，论交野步间。举朝无旧识，入眼只青山。几度斜阳寺，访君还独还。

      


        高人好自然，移得它山碧。不磨如版平，大巧非因力。古藓小青钱，尘中看野色。冷倚砌花春，静伴疏篁直。山僧若转头，如逢旧相识。

      


        菊华寒露浓，兰愁晓霜重。指佞不长生，蒲萐今无种。安如植丛篁，他年待栖凤。大则化龙骑，小可钓璜用。留烟伴独醒，回阴冷闲梦。何妨积雪凌，但为清风动。乃知子猷心，不与常人共。

      


        伯牙鸣玉琴，幽音随指发。不是钟期听，俗耳安能别。高山闲巍峨，流水声呜咽。一卷冰雪言，清泠冷心骨。分明古雅声，讽谕成凄切。皴碛老松根，晃朗骊龙窟。荆璞且深藏，珉石方如雪。金多丑女妍，木朽良工拙。奸宄欺雷霆，魑魅嫌日月。蝶迷桃李香，鲋惘江湖阔。不寐孤灯前，舒卷忘饥渴。

      


        李白亡，李贺死，陈陶赵睦寻相次。须知代不乏骚人，贯休之后，惟修睦而已矣。睦公睦公真可畏，开口向人无所忌。才似烟霞生则媚，直如屈轶佞则指。意下纷纷造化机，笔头滴滴文章髓。明月清风三十年，被君驱使如奴婢。劝君休，莫容易，世俗由来稀则贵。珊瑚高架五云毫，小小不须烦藻思。

      


        衣服田方无内客，一入庐云断消息。应为山中胜概偏，惠持惠远多踪迹。寻阳有个虚舟子，相忆由来无一事。江边月色到岩前，此际心情必相似。似不似，寄数字。

      


        默坐非关闷，凝情只在诗。庭闲花落后，山静月明时。答客言多简，寻僧步稍迟。既同和氏璧，终有玉人知。

      


        麻姑山下逢真士，玄肤碧眼方瞳子。自言混沌凿不死，大笑老彭非久视。强争龙虎是狂人，不保元和虚叩齿。桃花雨过春光腻，劝我一杯灵液味。教我无为礼乐拘，利路名场多忌讳。不如含德反婴儿，金玉满堂真可贵。

      


        掺袂向春风，何时约再逢。若教相见密，肯恨别离重。芳草渔家路，残阳水寺钟。落帆当此处，吟兴不应慵。

      


        晴岚凝片碧，知在此中禅。见面定何日，无书已一年。高秋关静梦，良夜入新篇。仰德心如是，清风不我传。

      


        虽无先圣耳，异代得闻韶。怪石难为古，奇花不敢妖。调高非郢雪，思静碍箕瓢。未可重吟过，云山兴转饶。

      


        语玄人不到，星汉在灵空。若使无良遇，虚言有至公。月明千峤雪，滩急五更风。此际若吟力，分将造化功。

      


        怪来忘禄位，习学近潇湘。见处云山好，吟中岁月长。花光笼晚雨，树影浸寒塘。几日凭栏望，归心自不忙。

      


        玄发难姑息，青云有路岐。莫言多事日，虚掷少年时。松色雪中出，人情难后知。圣朝公道在，中鹄勿差池。

      


        檐有烟岚色，地多松竹风。自言离乱后，不到鼓鼙中。径柳拂云绿，山樱带雪红。南边青嶂下，时见采芝翁。

      


        滔滔皆鲁客，难得是心知。到寺多同步，游山未失期。云低春雨后，风细暮钟时。忽别垂杨岸，遥遥望所之。

      


        瘦倚青竹杖，炉峰指欲归。霜黏行日屦，风暖到时衣。凭槛云还在，攀松鹤不飞。何曾有别恨，杨柳自依依。

      


        永日连清夜，因君识躁君。竹扉难掩月，岩树易延云。曙鸟枕前起，寒泉梦里闻。又须随计吏，鸡鹤迥然分。

      


        荣枯虽在目，名利不关身。高出城隍寺，野为云鹤邻。松声寒后远，潭色雨馀新。岂住空空里，空空亦是尘。

      


        闲居无胜事，公干卧来心。门静秋风晚，人稀古巷深。花疏篱菊色，叶减井梧阴。赖有斯文在，时时得强寻。

      


        闲卧云岩稳，攀缘笑戏猱。静于诸境静，高却众山高。至理无言了，浮生一梦劳。清风朝复暮，四海自波涛。

      


        多负悬弧礼，危时隐薜萝。有心明俎豆，无力执干戈。壮士难移节，贞松不改柯。缨尘徒自满，欲濯待清波。

      


        空门少年初志坚，摘芳为药除睡眠。匡山茗树朝阳偏，暖萌如爪拏飞鸢。枝枝膏露凝滴圆，参差失向兜罗绵。倾筐短甑蒸新鲜，白纻眼细匀于研。砖排古砌春苔干，殷勤寄我清明前。金槽无声飞碧烟，赤兽呵冰急铁喧。林风夕和真珠泉，半匙青粉搅潺湲。绿云轻绾湘娥鬟，尝来纵使重支枕，胡蝶寂寥空掩关。

      


        遥知无事日，静对五峰秋。鸟隔寒烟语，泉和夕照流。凭栏疏磬尽，瞑目远云收。几句出人意，风高白雪浮。

      


        雁门禅客吟春亭，牡丹独逞花中英。双成腻脸偎云屏，百般姿态因风生。延年不敢歌倾城，朝云暮雨愁娉婷。蕊繁蚁脚黏不行，甜迷蜂醉飞无声。庐山根脚含精灵，发妍吐秀丛君庭。湓江太守多闲情，栏朱绕绛留轻盈。潺潺绿醴当风倾，平头奴子啾银笙。红葩艳艳交童星，左文右武怜君荣，白铜鞮上惭清明。

      


        忽忆金兰友，携琴去自由。远寻寒涧碧，深入乱山秋。见后却无语，别来长独愁。幸逢三五夕，露坐对冥搜。

      


        利名心未已，离别恨难休。为个文儒业，致多岐路愁。数花篱菊晚，片叶井梧秋。又决出门计，一尊期少留。

      


        择友如淘金，沙尽不得宝。结交如乾银，产竭不成道。我生四十年，相识苦草草。多为势利朋，少有岁寒操。通财能几何，闻善宁相告。茫然同夜行，中路自不保。常恐管鲍情，参差忽终老。今来既见君，青天无片云。语直瑟弦急，行高山桂芬。约我为交友，不觉心醺醺。见义必许死，临危当指囷。无令后世士，重广孝标文。



        生身便在乱离间，遇柳寻花作麽看。老去转谙无是事，本来何处有多般。长怜蠛蠓能随暖，独笑梧桐不耐寒。覆载我徒争会得，大鹏飞尚未知宽。云泉日日长松寺，丝管年年细柳营。静躁殊途知自识，荣枯一贯亦何争。道傍病树人从老，溪上新苔我独行。若见净名居士语，逍遥全不让庄生。莫言天道终难定，须信人心尽自轻。宣室三千虽有恨，成周八百岂无情。柏缘执性长时瘦，梅为多知两番生。不是不同明主意，懒将唇舌与齐烹。不论轩冕及渔樵，性与情违渐渐遥。季子祸从怜富贵，颜生道在乐箪瓢。清闲自可齐三寿，忿恨还须戒一朝。好学尧民偎舜日，短裁孤竹理云韶。春风春雨一何频，望极空江觉损神。莺有来由重入谷，柳无情绪强依人。汉庭谒者休言事，鲁国诸生莫问津。赖是水乡樗栎贱，满炉红焰且相亲。三十年来要自观，履春冰恐未为难。自于南国同埋剑，谁向东门便挂冠。早是人情飞絮薄，可堪时令太行寒。多惭幸住匡山下，偷得秾岚坐卧看。畹兰未必因香折，湖象多应为齿焚。兼济直饶同巨楫，自由何似学孤云。秋深栎菌樵来得，木末山鼯梦断闻。闲凭竹轩游子过，替他愁见日西曛。何事深山啸复歌，短弓长剑不如他。且图青史垂名稳，从道前贤自滞多。斥鷃敢辞栖短棘，凤凰犹解怯高罗。人生若得逢尧舜，便是巢由亦易过。太玄太易小窗明，古义寻来醉复醒。西伯纵逢头已白，步兵如在眼应青。寒猿断后云为槛，宿鸟惊时月满庭。此景得闲闲去得，人间无事不曾经。壮气虽同德不同，项王何似王江东。乡歌寂寂荒丘月，渔艇年年古渡风。难世斯人犹不达，此时吾道岂能通。吟君十首山中作，方觉多端总是空。

      


        为儒自愧已多年，文赋歌诗路不专。肯信披沙难见宝，只怜苫草易成编。燕昭寤寐常求骏，郭隗寻思未是贤。且固初心希一试，箭穿正鹄岂无缘。揣情摩意已无功，只把篇章助国风。宋玉谩夸云雨会，谢连宁许梦魂通。愁成旅鬓千丝乱，吟得寒缸短焰终。难世好居郊野地，出门常喜与人同。惠子休惊学五车，沛公方起斩长蛇。六雄互欲吞诸国，四海终须作一家。自古经纶成世务，暂时朱绿比朝霞。人生心口宜相副，莫使尧阶草势斜。不傍江烟访所思，更应无处展愁眉。数杯竹阁花残酒，一局松窗日午棋。多病却疑天与便，自愚潜喜众相欺。非穷非达非高尚，冷笑行藏只独知。闲吟闲坐道相应，远想南华亦自矜。抛掷家乡轻似梦，寻常心地冷于僧。和羹使用非胥靡，忆鲙言词小季鹰。唯仗十篇金玉韵，此中高旨莫阶升。已向丘门老此躯，可堪空作小人儒。吟中景象千般有，书外囊装一物无。润屋必能知早散，辉山应是不轻沽。短衣宁倦重修谒，谁识高阳旧酒徒。松桂寒多众木分，轻浮如叶自纷纭。韶咸古曲教谁爱，山水清音喜独闻。上国共知传大宝，旧交宁复在青云。相逢莫厌杯中酒，同醉同醒只有君。还淳反朴已难期，依德依仁敢暂违。寡欲自应刚正立，无私翻觉友朋稀。旄头影莫侵黄道，傅说星终近紫微。年纪少他蘧伯玉，幸因多难早知非。麻衣未识帝城尘，四十为儒是病身。有恨不关衔国耻，无愁直为倚家贫。齐轻东海二高士，汉重商山四老人。一种爱闲闲不得，混时行止却应真。任说天长海影沈，友朋情比未为深。唯应乐处无虚日，大半危时得道心。命达夭殇同白首，价高砖瓦即黄金。他年有要玄珠者，赤水萦纡试一寻。

      


        细雨如尘散暖空，数峰春色在云中。须知触目皆成恨，纵道多文争那穷。飞燕有情依旧阁，垂杨无力受东风。谁能会得乾坤意，九土枯荣自不同。

      


        轻轻玉叠向风加，襟袖谁能认六葩。高岫人迷千尺布，平林天与一般花。横空络绎云遗屑，扑浪翩联蝶寄槎。公子樽前流远思，不知何处客程赊。

      


        兰摧菊暗不胜秋，倚著高楼思莫收。六代风光无问处，九条烟水但凝愁。谁能百岁长闲去，只个孤帆岂自由。欲学仲宣知是否，臂弓腰剑逐时流。

      


        故人不见五春风，异地相逢岳影中。旧业久抛耕钓侣，新闻多说战争功。生民有恨将谁诉，花木无情只自红。莫把少年愁过日，一尊须对夕阳空。

      


        汉武秦皇漫苦辛，那思俗骨本含真。不知流水潜催老，未悟三山也是尘。牢落沙丘终古恨，寂寥函谷万年春。长生客待仙桃饵，月里婵娟笑煞人。

      


        鸿雁哀哀背朔方，馀霞倒影画潇湘。长汀细草愁春浪，古渡寒花倚夕阳。鬼树夜分千炬火，渔舟朝卷一蓬霜。侬家本是持竿者，为爱明时入帝乡。

      


        谁分万类二仪间，禀性高卑各自然。野鹤不栖葱蒨树，流莺长喜艳阳天。李斯溷鼠心应动，庄叟泥龟意已坚。成是败非如赋命，更教何处认愚贤。

      

玉笋京华，紫荷香润，宴闲密侍西清。碧幢金节，仍尹凤皇城。须信千龄庆遇，丹霄上、重叠恩荣。时多暇，湖山丽景，许酒乐升平。新春。逢诞日，莺花渐好，初过烧灯。想笙歌丛里，醉赏瑶觥。占尽人间福寿，行看取、稳赞机衡。貂蝉映，朱颜绿鬓，沙路马蹄轻。



        淅淅梦初惊，幽窗枕簟清。更无人共听，只有月空明。急想穿岩曲，低应过石平。欲将琴强写，不是自然声。

      


        画藻雕山金碧彩，鸳鸯叠翠眠晴霭。编珠影里醉春庭，团红片下攒歌黛。革咽丝烦欢不改，缴绛垂缇忽如晦。活花起舞夜春来，蜡焰煌煌天日在。雪暖瑶杯凤髓融，红拖象箸猩唇细。空中汉转星移盖，火城拥出随朝会。车如雷兮马如龙，鬼神辟易不敢害。冠峨剑重锵环珮，步入天门相真宰。开口长为爵禄筌，回眸便是公卿罪。珍珠索得龙宫贫，膏腴刮下苍生背。九野干戈指著心，威福满拳犹未快。我闻周公贵为天子弟，富有半四海，蔑有骄奢贻后悔。红锦障收，珊瑚树碎，至今笑石崇王恺。

      


        汉国山河在，秦陵草树深。暮云千里色，无处不伤心。

      


        鼓鼙声里寻诗礼，戈戟林间入镐京。好事尽从难处得，少年无向易中轻。也知贵贱皆前定，未见疏慵遂有成。吾道近来稀后进，善开金口答公卿。

      


        阴阴清禁里，苍翠满春松。雨露恩偏近，阳和色更浓。高枝分晓日，虚吹杂宵钟。香助炉烟远，形疑盖影重。愿符千载寿，不羡五株封。倘得回天眷，全胜老碧峰。

      


        石氏遗文在，凄凉见故园。轻风思奏乐，衰草忆行轩。舞榭苍苔掩，歌台落叶繁。断云归旧壑，流水咽新源。曲沼残烟敛，丛篁宿鸟喧。唯余池上月，犹似对金尊。

      


        南宫闻古乐，拂曙听初惊。烟霭遥迷处，丝桐暗辨名。节随新律改，声带绪风轻。合雅将移俗，同和自感情。远音兼晓漏，馀响过春城。九奏明初日，寥寥天地清。

      


        石氏遗文在，凄凉见故园。轻风思奏乐，衰草忆行轩。舞榭苍苔掩，歌台落叶繁。断云归旧壑，流水咽新源。曲沼残烟敛，丛篁宿鸟喧。唯馀池上月，犹似对金尊。

      


        整驾俟明发，逶迤历险途。天形逼峰尽，地势入溪无。树绕圆潭密，云横叠障孤。谁怜后时者，六月未南图。

      


        三十年前此布衣，鹿鸣西上虎符归。行时宾从过前寺，到处松杉长旧围。野老竞遮官道拜，沙鸥遥避隼旟飞。春风一宿琉璃地，自有泉声惬素机。

      

祥辉上干吕，郁郁又纷纷。远示无为化，将明至道君。势凝千里静，色向九霄分。已见从龙意，宁知触石文。状烟殊散漫，捧日更氛氲。自使来宾国，西瞻仰瑞云。



        阴阴御园里，瑶草日光长。靃靡含烟雾，依稀带夕阳。雨馀荑更密，风暖蕙初香。拥杖缘驰道，乘舆入建章。湿烟摇不散，细影乱无行。恒恐韶光晚，何人辨早芳。

      


        玉笋就华，紫荷香润，宴闲密侍西清。碧幢金节，仍尹凤皇城。须信千龄庆遇，丹霄上、重叠恩荣。时多暇，湖山丽景，许酒乐升平。新春。逢诞日，莺花渐好，初过烧灯。想笙歌丛里，醉赏瑶觥。占尽人间福寿，行看取、稳赞机衡。貂蝉映，朱颜绿鬓，沙路马蹄轻。

      


        莫讶相如献赋迟，锦书谁道泪沾衣。不须化作山头石，待我堂前折桂枝。

      


        子规解劝春归去。春亦无心住。江南风景正堪怜。到得而今不去、待何年。无端往事萦心曲。两鬓先惊绿。蔷薇发望春归。谢了蔷薇、又见楝花飞。

      


        拥孤衾，正朔风凄紧，毡帐夜生寒。春梦无凭，秋期又误，迢递烟水云山。断肠处、黄茅瘴雨，恨骢马、憔悴只空还。揉翠盟孤，啼红怨切，暗老朱颜。堪叹扬州十里，甚倡条冶叶，不省春残。蔡琰悲笳，昭君怨曲，何预当日悲欢。谩赢得、西邻倦客，空惆怅、今古上眉端。梦破梅花，角声又报春阑。

      


        瑞麟香软飞瑶席，吟仙笑陪欢宴。桐影吹香，梅阴弄碧，一味微凉堪荐。停杯缓劝。记罗帕求诗，琵琶遮面。十载扬州，梦回前事楚云远。人生总是逆旅，但相逢一笑，如此何限。采石宫袍，沈香醉笔，何似轻衫小扇。流年暗换。甚新雨情怀，故园心眼。明日西江，斜阳帆影转。

      


        东风未放晓泥干，红药花开不奈寒。待得天晴花已老，不如携手雨中看。

      

一剪晴波娇欲溜。绿怨红愁，长为春风瘦。舞罢金杯眉黛皱。背人倦倚晴窗绣。脸晕潮生微带酒。催唱新词，不应频摇手。闲把琵琶调未就。羞郎却又垂红袖。



        晓妆初罢眼初瞤，小玉惊人踏破裙。手把红笺书一纸，上头名字有郎君。

      


        一笑相逢，依稀似是桃根旧。娇波频溜。悄可灵犀透。扶过危桥，轻引纤纤手。频回首。何时还又。微月黄昏后。

      


        浓树禁花开后庭，饮筵中散酒微醒。濛濛雨草瑶阶湿，钟晓愁吟独倚屏。

      


        因随八马上仙山，顿隔尘埃物象闲。只恐西追王母宴，却忧难得到人间。




        一翦晴波娇欲溜。绿怨红愁，长为春风瘦。舞罢金杯眉黛皱。背人倦倚晴窗绣。脸晕潮生微生微带酒。催唱新词，不应频摇手。闲把琵琶调未就。羞郎却又垂红袖。

      


        尽日池边钓锦鳞，芰荷香里暗消魂。依稀纵有寻香饵，知是金钩不肯吞。

      


        精庐残夜景，天宇灭埃氛。幽磬此时击，馀音几处闻。随风树杪去，支策月中分。断绝如残漏，凄清不隔云。羁人方罢梦，独雁忽迷群。响尽河汉落，千山空纠纷。

      


        白在东都元已薨，兰台凤阁少人登。冬瓜堰下逢张祜，牛屎堆边说我能。

      


        地灵山秀景清虚，健羡游人兴有余。黄叶尽时分叠嶂，白云深处见精庐。去同灵运低前屐，同与浮丘揽右裾。自叹尘劳羁鞅甚，林泉高趣苦相疏。

      


        三千里外布干戈，果得鲸鲵入网罗。今日宝刀无杀气，只缘君处受恩多。

      


        我本无形暂有形，偶来人世逐营营。轮回债负今还毕，搔首翛然归上清。

      


        湖外风物奇，长沙信难续。衡峰排古青，湘水湛寒绿。舟楫通大江，车轮会平陆。昔贤官是邦，仁泽流丰沃。今贤官是邦，刳啖人脂肉。怀昔甘棠花，伤今猛虎毒。然此一郡内，所乐人才六。漕与二宪僚，守连两通属。高堂日暮会，深夜继以烛。帏幕皆绮纨，器皿尽金玉。歌喉若珠累，舞腰如素束。千态与万状，六人欢不足。因成快活诗，荐之尧舜目。




        惯向溪边折柳杨，因循行客到州漳。无端触忤王衙押，不得今朝看饮乡。

      


        昨日方髽髻，如今满颔髯。紫阁无心恋，青山有意潜。

      

草堂人去薜萝存，洒泪空招未返魂。犹见康成遗故籍，忽思元亮老孤村。青浮稻色秋间路，白照芦花月里门。感旧愈难今夜别，追维生死对黄昏。


素德式昭兮何写奕，玄质从化兮为洁白。符仁孝兮叶佳册，见祥瑞兮流圣泽。



        玉烛将成岁，封人亦自歌。八方沾圣泽，异亩发嘉禾。共秀芳何远，连茎瑞且多。颖低甘露滴，影乱惠风过。表稔由神化，为祥识气和。因知兴嗣岁，王道旧无颇。

      

江头父老话兴亡，蒲柳春光又十霜。徒有子规愁望帝，更无鹦鹉忆明皇。唐陵麦饭悲寒食，汉腊桑门祝上方。指示旁人尽流涕，讲堂钟鼓暮云黄。



        襄阳才子得声多，四海皆传古镜歌。乐府正声三百首，梨园新入教青娥。

      


        业广因功苦，拳拳志士心。九流难酌挹，四海易消沈。对景嗟移晷，窥园讵改阴。三冬劳聚学，驷景重兼金。刺股情方励，偷光思益深。再中如可冀，终嗣绝编音。

      


        献谋既我违，积愤从心痗.鸿门入已迫，赤帝时潜退。宝位方苦竞，玉斗何情爱。犹看虹气凝，讵惜冰姿碎。而嗟大事返，当起千里悔。谁为西楚王，坐见东城溃。

      

河渠启闭问官程，闸吏威尊阻客行。晓塔晴开篷外影，夜涛寒上枕边声。沙昏鱼菜喧新市，日暗牛羊下旧城。瓦砾不堪寻故迹，愁听父老话承平。



        有客西北逐，驱马次太原。太原有佳人，神艳照行云。座上转横波，流光注夫君。夫君意荡漾，即日相交欢。定情非一词，结念誓青山。生死不变易，中诚无间言。此为太学徒，彼属北府官。中夜欲相从，严城限军门。白日欲同居，君畏仁人闻。忽如陇头水，坐作东西分。惊离肠千结，滴泪眼双昏。本达京师回，贺期相追攀。宿约始乖阻，彼忧已缠绵。高髻若黄鹂，危鬓如玉蝉。纤手自整理，剪刀断其根。柔情托侍儿，为我遗所欢。所欢使者来，侍儿因复前。抆泪取遗寄，深诚祈为传。封来赠君子，愿言慰穷泉。使者回复命，迟迟蓄悲酸。詹生喜言旋，倒履走迎门。长跪听未毕，惊伤涕涟涟。不饮亦不食，哀心百千端。襟情一夕空，精爽旦日残。哀哉浩然气，溃散归化元。短生虽别离，长夜无阻难。双魂终会合，两剑遂蜿蜒。丈夫早通脱，巧笑安能干。防身本苦节，一去何由还。后生莫沈迷，沈迷丧其真。

      

干戈未定欲何之，万里还家一衲随。湖海班荆无姓氏，风尘面壁有须眉。身当持钵飘零日，魂忆投诗恸哭时。故国鱼龙秋寂寞，不堪凭吊向昆池。


归来投别业，鸡犬一庭前。雪重千门树，湖吞万井烟。鸱夷寒食庙，虾菜夕阳船。何似营平路，黄沙猎火天。



        晴晓初春日，高心望素云。彩光浮玉辇，紫气隐元君。缥缈中天去，逍遥上界分。鸾骖攀不及，仙吹远难闻。礼候于斯睹，明循在解纷。人归悬想处，霞色自氛氲。

      


        去岁无田种，今春乏酒材。从他花鸟笑，佯醉卧楼台。下调无人睬，高心又被瞋.不知时俗意，教我若为人。入市非求利，过朝不为名。有时随俗物，相伴且营营。

      


        莫怪精神都素淡，全谙千载松头。羽人幽意苦相投。殷勤争点写，展转动吟酬。况有咸阳兄弟事，教人闻见忘忧。我生曾是眷仙标。一从挥洒后，相继未能休。

      

御徵乘宫出郊甸，安歌率舞递将迎。自有云门符帝赏，犹持雷鼓答天成。


于穆烈祖，弘此丕基。永言配命，子孙保之。百神既洽，万国在兹。是用孝享，神其格思。



        词以答之长生之话口相传。求丹金液全。混成一物作神仙。丁宁说与贤。休咽气，莫胡言。岂知造化玄。用铅投汞汞投铅。分明颠倒颠。

      

二更二点二更深。宫钟声绝夜沈沈。明月满天如写金。同光共影无昏沈。起来闲操无弦琴。声高调古惊人心。琴罢独歌还独吟。松风涧水俱知音。


作室观灵境，功成事若何。琴书消日月，耕钓老烟萝。为羡云踪远，时将酒共过。东岩开玉洞，西涧泻银河。整佩思天柱，观棋悟烂柯。真情敦澹薄，世业信蹉跎。绝迹求无累，澄心到不波。浑沦甘宴息，真率谢浇讹。尘秽千峰隔，风流万气和。乾坤堪比寿，乌兔任如梭。仙至不无谶，鹤来信有他。煮茶留客话，种药救民痾。竹露延清荫，兰风动妙歌。闲寻仙传读，静把玉经科。大道犹衣袂，嚣尘自网罗。有生如石火，移世以灯蛾。欲入高仙调，毋教下鬼唆。茅檐无一事，时复动吟哦。


学道多多少悟真，真成便见自家身。三田有路纵横去，万类无缘变换因。土内养金金色重，鼎中进火火功新。若于财色全无动，便是蓬莱洞里人。


深耕易耨寸田中。看真个英雄。夜来犹上星台望，全不厌、水绿云红。便是清交素友，频相视、笑晴空。玉阶瑶甃翠重重。带萱草葱葱。流霞尽饮何辞醉，更休数、尘里千钟。晓夜朝元去也，怎忍舍、大夫松。


何以慰黎民，山川朝出云。精诚动天地，丹恳在词文。南亩苗初槁，西郊雨已纷。林峦添郁郁，草木共欣欣。休怪芝田茂，其如羽服勤。穹苍岂私曲，流俗足妖氛。途路尘埃息，轩窗暑气分。丰年慰农叟，盛德谢吾君。枝润惊林鸟，厨清绝楚蚊。上真何以报，惟把宝香焚。


金丹饵了骨毛轻，便觉蓬莱去有程。澄湛药炉分玉粉，凄凉气海彻三清。昆崙宫殿年年耸，紫府楼台日日成。只此便乘云鹤驾，笑人笑我学长生。


南山雨过北山出，昨夜月明今日晴。云气自舒还自捲，太虚万古常清明。



        严寒冬月。前日阳生几降雪。松柏凌霄。森耸庭中叹后凋。昔人犹豫。身入山林深静处。今古同符。好趁笙歌且自娱。

      

隐迹人间数十年，不令众觉种丹田。五行聚会生俄尔，一颗圆明出自然。湛湛神炉开白雪，依依铅鼎泻红莲。近来不觉浮名起，多被人来叩妙玄。


长松偃蹇不依林，枝干高盘千亩阴。昨夜酒醒风雨急，半空彷佛听龙吟。


鼎中大药世难知，日月双投姤不迷。未必妙光方火枣，始思玄理号交梨。溶溶朱粉飞云远，湛湛神辉满室齐。一纪烹煎才得了，便乘鸾辂上天梯。


扰扰寻师苦苦忙，但求神水是仙乡。荧煌一鼎镕金汁，灿烂三田湛玉浆。夜半只知真火焥，房中不觉彩霞光。超凡一粒真堪重，始信蓬莱去路长。



        神清心妙，山长水远，有分何年瞻望。晴空一月彩云飞，又起我、无穷想像。一阳门径，九华恩露，惟愿分明指向。竹风频起紫微烟，似有意、许归吾党。

      

共饮名家酒，三杯亦未辞。摅怀谈道妙，举笔赋新诗。虽病仍牵率，为欢信渺瀰。疏星联远汉，绿水湛前池。未及裴君句，惭教乐所知。翛然清且慧，泰定默如痴。有美新荷近，无尘皓月随。山风来细细，银烛耿离离。青眼便为览，朱帘莫下垂。睡魔浑散释，吟思愈清奇。万态付一笑，千春总片时。此情能共适，得志任人嗤。道重皆相契，心机独耻为。瞿昙作良友，老圣是真师。四海无馀事，诸公足自怡。仙岩拿钓艇，云锦种丹芝。世俗为无谓，吾人还有宜。红尘聊应迹，紫府去非迟。终始怀观子，友持愧伯慈。功成当并驾，六合恣傲嬉。酒厌高阳价，人怀中古情。把杯聊共乐，对景发新声。十二分清气，三千外世荣。天真聊所适，俗礼莫相婴。蝉韵微微近，松声宛宛生。林风侵坐冷，山月照人明。籁静神尤爽，宵分气尚横。星文玉烛焕，虎力紫亳轻。得志非轩冕，游神必海瀛。中元聊醉此，寓意笑虚名。


屡赏中秋月，山堂亦怅哉。暂居行百日，常觉近三台。大木声深夜，脩篁荫静阶。倘非能自度，何以见归来。


我身我命与天齐，只得金丹便出迷。灵质长来居玉殿，圣胎生就步云梯。蜉蝣世界何须恋，螮蝀衣裳不必携。烹鍊虽然劳日月，出尘宜假一刀圭。


九真山上接楼台，日月浮生紫气堆。北海下生金芍药，南溟宫产玉攻瑰。三清门户三田奥，九转工夫九辙回。当此鍊成无价宝，从教人笑我痴騃。


莫嫌野客漏机微，要接仁人至上蹊。悟者便从言下悟，迷途终是意中迷。甲庚一判龙归左，卯酉双投虎在西。若见玄玄玄里事，不离真个是夫妻。


绛桥行气总为非，自是凡夫著相迷。北海鼎炉分造化，南溟宫殿合天倪。虚无只就还丹力，恍惚身成妙道齐。若向浮生能见得，浮生只可比醯鸡。


静坐焚香念念中，念中须见己形容。生成本藉铅中汞，变化端由火里龙。二八莫辞频采造，一三还用苦交冲。此中有路通天去，可把尘踪继赤松。


醉倒尚誇云液美，吟看尤觉羽毛轻。松轩怅望情何限，竹槛留连兴愈清。水草远含青翠色，野花仍吐细微英。风来昼榻消残暑，雨过秋蝉送晚声。仙境每看天路近，风骚不许世纷萦。饶君先驾云间鹤，顾我还骑海上鲸。白帝气刚群动肃，道人心正百魔惊。共欣淡泊居林石，翻笑驱驰到市城。溪上且同三笑乐，饮中要与八仙争。莫言酒量全输我，会是诗名数石卿。


少年何事学诗书，争似求真保玉壶。更不劳神游赤水，只知存性养玄珠。鼎中日月何人有，炉内丹砂世所无。人笑此中多寂寞，此中寂寞与人殊。


幸得修真趣理深，勤勤烹鍊水中金。若知紫府莲堪种，始信昆崙路可寻。日月合来光上下，白青交后彩浮沉。自从得此真消息，荣辱人间总不侵。


只见神炉当子夜，岂知火力散阴邪。忽于金鼎凝寒玉，倏尔真身现彩霞。沆瀣露中分白雪，华池水内养黄芽。此中便见真消息，莫浪驱驰觅鹿车。


金丹换骨不相欺，大抵凡流性易迷。若使赤蛇腾海北，自然玉兔走天西。栽莲使者行真水，种火龙王启大蹊。好向此中寻捣鍊，飞腾只在一刀圭。


真铅真汞最堪凭，此理昭昭却少行。白虎鼎中成玉液，螣蛇宫里养金精。坎男离女分三位，日月东西合一程。若向此中寻得路，婴儿相貌自然成。


子真坛下紫微边，深夜风光俗好传。不道求铅堪益寿，却言药物可延年。仙丹未必离身内，人意何须立户前。或是山精迷弄汝，故将杂色等闲看。


刘晨阮肇事多非，今日凭君子细推。谩使仙宫由色欲，却将紫府贮奸欺。洞中清净难容杂，穴里幽冥易变奇。大是世人迷不悟，几人丧命为狐狸。


黄芽至宝莫轻论，白雪通玄敢谩言。不是野人藏秘诀，大都仙药俗难吞。浮沉卯酉玄分路，变化龟蛇别有门。万万学徒无一二，浪称道友满乾坤。


大都奇怪惑人深，一见邪淫便动心。只是攲倾身内宝，何能坚固水中金。天堂有路无人到，地狱无门众却寻。寄语世间男女道，收踪火宅隐山林。


莫论仙骨莫求丹，此理玄玄有正门。迷者少能知返本，教人藉此以为根。龟蛇大小宜频给，日月精华且总吞。只自明师分剖后，难为荒野作丘坟。


采阴丹法起何时，后汉刘晟亦自迷。不免轮回归复道，岂将淫欲益愚痴。狗猪行状称为妙，神鬼阴谋不可欺。争似无为清静道，一炉金就养婴儿。


劳生扰扰疾如风，急杀三彭及五虫。不使狐狸侵药灶，须教龙虎守真空。鼎中宝物时添火，腹内婴儿貌转丰。善女善男寻此语，莫贪花酒堕迷中。


堪笑愚人被色萦，拟将呼吸要留精。神仙清静方为道，男女腥膻本俗情。秽浊岂堪充上品，还丹方可保长生。房中之术空传世，迷杀寰中多少人。


瞥然光景几时休，出入轮回去复收。只为贪痴缘底事，不思清静学真修。虎龙便是升天驾，铅汞元为出世舟。多少神仙哀俗辈，故留丹诀救凡流。


昆崙宫里紫金丹，不是仙材不可观。有分得餐延寿命，自然无恋免饥寒。虎龙铜汞庚辛鼎，大小龟蛇太乙坛。烹鍊一丸飞五彩，上天消息不为难。


假法人间有万般，君宜求取紫金丹。昆崙山上楼台耸，北海炉中龙虎攒。此个药中为贵宝，将来鍊就作天官。玉皇数下金玄诏，始信云衢去不难。


金鼎玄珠夜半功，纷纷五彩满房中。只为日月交加合，却被龟蛇取次攻。乍见容仪方恍惚，久看相貌即朦胧。慇勤为报阳人道，此个真空不是空。


急认浮沉水内金，若能烹鍊鬼神钦。四神守卫神炉固，九转工夫转色深。龙虎翻施双入路，龟蛇腾焰两边侵。但知五色纷纷起，满室荧煌可照心。


气龙津虎不难分，下手须从神定门。白雪鍊多齐日月，黄芽服久出乾坤。四神鼎内堪逃死，五色浆中可返魂。世上蜉蝣能几许，莫将财色败元根。



        寻得故年香翠团，共将真赏倚阑干。几随白日飞仙变，半为今朝宝黑乾。光冷未粘春物笑，影疏来趁月华看。江南秋景犹繁剧，赖此一襟风月寒。

      

学佛回心又学仙，两头扪摸不能专。大都错路生迷惑，便见迷途易变迁。得事只烹身上药，痴心莫望火中莲。但能求己兼求命，休说三千与大千。



        映尽朝阳与暮霞，苦无轩冕送尘沙。旧闻灵草千年种，近有幽人一两家。彩凤每来寻竹实，灵禽时复啄仙花。伟哉往昔轻腾客，岂有心贪五马车。

      


        金晶铸就斗星悬，挂向玉楼知几年。好是五更残梦里，一声敲透白云天。

      


        四海鲸鱼不足钓，纵使上钩吾不要。三岛神仙不足夸，长生不死数如麻。惊人名誉不足恃，万古英雄一场戏。些些富贵不足欣，何如野轩卧闲云。洞然劫火纤荠尽，此时睡著都不闻。野轩轩轩在何处，宇宙茫茫无入路。十千仙子浪中潜，百万抟鹏地底度。此一轩，寄奇物，神不知，鬼不测。东彻西，南彻北，中心一窃尘沙国。尘沙国界有微尘。一一微尘一真人。一一真人一真源，威仪队仗数亦然。时人若见野轩叟，正眼一觑皆奔走。呵呵呵，千古万古野轩歌。

      


        宿鸟频来语，寻巢未得间。小星明更近，高桂冷初攀。拂露松都在，因风信未还。岂无虚歇处，青及谢家山。

      


        虚空荡荡无边岸，日月东西互宾饯。东宾西饯几时休，生死场中如掣电。本来真性同虚空，光明朗耀无昏蒙。偶因一念落形休，为他生死迷西东。堪叹世人全不觉，死即哀兮生即乐。不知生是死根由，只喜东升怕西落。东升西落理当然，休将情识相牵缠。不信但看日与月，朝昏上下常周天。生非来兮死非去，无有相因随所寓。六道轮回浪著忙，真人止在虚空住。真人住处无室庐，邻风伴月同清虚。莫谓灵光只些子，包罗法界无边余。法界包罗大无外，密入纤尘小无内。饥寒灾祸不能加，物物头头归主宰。一堆尘土百年形，如舟泛水凭人行。忽朝舟坏人登岸，枯木无主从沉倾。莫腐莫回雇，万水千江几番渡。这回到岸好焚舟，不须更说波涛苦。有缘舟居不居舟，终不虞昨夜风雷撼山岳。虚空不动常如如，识得真空方不昧，古往今来镇长在。掀翻世界露全身，尽度众生超苦海。真空消息非顽空，纵横变化无终穷。听我一歌空里曲，铁蛇飞上昆仑峰。

      


        神仙抱一养玄微，九载功成白日飞。道在当人须顺授，今朝何必秘天机。

      


        密林崇岫往留连，十载官非上士班。赤帝御龙行末伏，嫦娥分月入深山。关津洞远干戈后，食息将安州里间。今也柳堤真吏隐，清流华薄地宽闲。

      


        休言大道无为作，须向房中明橐籥。过时不动片时闲，紫雾红光乱灼灼。青龙喜，白虎恶，赤蛇缠定乌龟壳。纵然过得尾闾关，又被曹溪路隔著。两条直上絜丹田，决言上有三清阁。阁下分明有玉池，内有长生不死药。依时下手采将来，服了蓬莱受快乐。

      


        西风初飘飘，白露仍瀼瀼。有人浮大川，东巡抵饶阳。实受九重书，因之访丹房。山气龙虎明，青林云表长。与予适相值，议论清冰霜。已暮更秉烛，坐偶新月凉。玉蟾翳烟景，金飚扇天香。影落如卿云，烂然献奇祥。六合无异色，五峰同秋光。锦袍谪尘世，骑鲸隔川梁。君期践玄约，缈缈空中翔。

      


        休休休歇歇，休休歇歇无分别。千般要妙万般玄，只是教人各休歇。既能休，复能歇，一切情缘皆断绝。饥餐渴饮困时眠，万死千生没交涉。古圣贤，及明哲，一性绵绵周浩劫。光明相照合真空，休歇之余更无别。地狱种，作冤业，六识炽然如火热。立我争人昧休歇，甘受碎身并拔舌。休与歇，真口诀，无愚无智无工拙。从上师真只恁修，不遇知心谁肯泄。休非休，歇非歇，大用现前无扭捏。主张元化绝形踪，囊括虚空超起灭。亦无休，亦无歇，歇歇休休皆强说。欲知真歇与真休，一轮皎洁中秋月。

      


        汉朝人与道翱翔，是处遗踪属静方。烟外桃花非俗种，风前柏实有余香。杖穿翠霭通深窅，舟驾洪波入渺茫。千八百年三十代，云台空碧佩琳琅。

      


        翱翱数仞间，何异九万里。大道荡无名，无彼亦无此。倬哉元规翁，斯言迨尽矣。一物自太极，志士摽高拎。鹏乎与蜩鸠，涉辩非至理。有形相变化，不出六合里。飞跃涉程途，底用嘲远迩。乃识逍遥游，潀远发玄旨。讲罢四窗闲，忘言空隐几。

      


        依然仙迹倚岩开，真馆何年竟草莱。今日梵宫方得到，旧时玄鹤也飞来。一条涧水琉璃合，万叠云山紫翠堆。禅客夜深能共坐，满窗明月正徘徊。

      


        新文博不繁，披诵已清魂。意在诸缘外，心为万法源。犹龙谁可测，牧马自微言。三复难穷处，重来得细论。

      


        万物纷然在，浑沦声不流。昔人弦上取，今我意中求。水激崖边石，风高岛上秋。相看得真乐，天地共优游。

      


        落魄正当年，人皆笑我颠。乾坤时运动，沦海渺无边。

      


        衣服贵适宜，多裘与夏葛。眷兹修行人，初不事精洁。轻纱并丽帛，样新价亦别。每缣数千钱，拙工乱裁截。些小未称身，中心已不悦。曾知有贫者，冬夏皆皮裂。

      


        几千年浪碧澄澄，对景难忘我祖情。乐就也知曾借力，轩成方见不辜名。

      


        洞霄深处日栖真，仙子亲曾此致身。凤阙有人来献礼，溪声山色愈增新。

      


        仙去仙人往结庐，我来自喜驻云车。秋阳今日七月九，花蕊长春千载余。一派松前流水出，数行沈约戏题书。围棋注酒餐莲实，聊复有无谈太初。

      


        座隅依约有余香，威表如存动悚惶。荀石并抽擎夭阏，金泉一带自汪洋。因谈妙有开迷迳，真指无何入故乡。季世孰能稽万一，日随诸境愈忙忙。

      


        无意殷勤遮皓月，有心特地隔红尘。从兹虚室长生白，占得桃源洞里春。

      


        万籁沉沉丹满空，一枰初胜务玄翁。金壶饮罢前村酒，玉轸闲歌太古风。羡我无眠神已爽，笑渠贪睡意何浓。回头为报孤云道，清浊由来自不同。

      


        近户皆林杪，元非妆点成。山中行不遍，雨后看尤清。桃向天边种，云从岭上生。不通鸡犬到，时听度鸾笙。

      


        此性本无一物，涓水亦自圆明。借问先生足处，轩前月白风清。

      


        子欲济民非为己，我贪修道不忧贫。直须勉强方成业，只恐因循易老人。

      


        羊其沖气以全生，栖息虚堂只数楹。南浦道高坊号美，太微风暖木兰清。百章为爱青林密，三体应书老子成。未有紫宸朝觐日，雨余几处白云轻。

      


        佳汝久虚淡，有才弗原仕。鸡犬白云间，挈家从游此。所蕴既超特，玄理可坐致。倬哉明主命，不以夺我志。一变江海才，总无尘土气。闻之旌阳令，拔宅脱凡世。此事在精修，勉旃汤氏子。

      


        迟日满高台，书囊云锦开。梅蒸阳气透，林隐景光回。尚究千神恍，高吟万恶摧。殷勤能启秘，须仗出群材。

      


        道貌古昂藏，声名万里香。紫霞衣缥缈，丹佩玉琳琅。寂寞居岩馆，殷勤咏洞章。佇看功行满，飞盖上寥阳。

      


        青城老洞翁，名籍丹台上。日日诵黄庭，感得祥云降。

      


        拂袖麻源景，飘飘逸兴清。不辞千里远，独步五云轻。自有琴书乐，应无世俗萦。我惭阻追逐，回首谩驰情。

      


        琴斋高致有真风，山合延宾未折中。来问死生非碌碌，为谈庄老肯匆匆。喜今可与君还往，惜昨曾留客许同。处士或将方寸比，斯人为不殢焦桐。

      


        爷慕清声实积时，前朝因幸皋彤闱。稍瞻风致频相见，又恨霜天遽告归。至德谩劳中下笑，高才须信古来稀。自惭功行亏杨许，安得南真谈太微。

      


        红霞映朱栏，白云隐青山。尘中人不到，双鹤舞柴关。瑶琴一曲诗数篇，山童煮茗炉无烟。为思尘世去游乐，一别洞天今几年。湘江江上月初白，湘浦浦边风色清。断肠声咽玉笛碎，愁杀霜堤多少情。人生总浮云，仙家依旧春，归去来兮乐吾真。

      


        步冲晴雪过前滩，鹤迹云踪孰可攀。也似来进无一物，却疑归去是三山。

      


        千松万竹荫真祠，多少寻真不记归。枕石池台全似古，穿云溪涧一如飞。玄猿夜久鸣寥閴，黄鹤风高入太微。直自六天浑屏静，圣功何代不扳依。

      


        一别青城翁，今经数旬朔。天炎春气阑，山花旋零落。时时与攀慕，西眺步瑶阁。无乃恋人间，笙歌正酣乐。归来方外俦，践我绿岩约。回照闲余辉，芙蓉出金削。

      


        一室绝尘埃，和风撼瑶竹。满几惟琴书，潇然异尘俗。时时操寸毫，节篆数囊录。或同务玄子，楸枰两三局。夜对隔林月，膝上奏神曲。更深兴未阑，徐徐启缄轴。好来青城君，云开远山绿。

      


        昔人已去附龙鳞，神气犹存录籍真。洞口记曾三拜日，云间别是一家春。钓丝无迹龟鱼静，樵客忘机虎豹驯。金井未经新汲引，已无胸次一纤尘。

      


        昔劫因缘今劫会，昨日颜容今日改。世间沧海尽桑田，慎勿重来呈傀儡。

      


        九鸾陪玉兽，八凤荐金芝。青童歌妙曲，玄女唱清词。

      


        紫垣佳客有灵踪，独木为桥处处同。一自浑家参太极，更谁连步上青空。槛前怪木冬长碧，岩下灵光夜久红。真泽不随时世斩，出尘人世入神功。

      


        太真宫室上方新，归去先垂紫诏人。天目洞霄期过处，星冠应不冒风尘。

      


        鹤来松有客，苔去石无衣。黄金浮世在，白发故人稀。

      


        闪闪秋光好，行行万宝成。松高孤鹤唳，竹密一蝉鸣。大醉衣襟湿，空歌风度清。腰琴宜更作，楚泽有余情。

      


        贫有清风明月，富无红粉膏脂。子午凤朝元始，去来雷电相随。

      


        吾结草庵山之中，旁人笑我名靖通。都来方寸闲田地，大包世界同虚空。我庵非通亦非靖，玲珑八面无形影。盈虚消息任天机，庵内主人都不省。有时风雪三冬天，山前尽日无人烟。顽空墨黑昼如夜，庵中光耀长周圆。有时风雷平地起，山沉江涌流云气。龙吟虎啸万形喧，庵内情缘无止起。环庵松竹连天青。冬不悴兮春不荣。人来谩笑庵居苦，彻骨贫来彻骨清。清贫生理十分好，翻忆朱门多饿殍。君能认得自家珠，终身岂羡他人宝。庵似身兮主似心，欲明庵主须参寻。驴胎马腹河沙梦，那知铁矿藏精金。高著眼睛速下手，只今觅取无中有。言穷理绝妄缘空，无毛狮子撩天吼。庵前大厦皆蘧庐，知音有几同神仙皆此出。浮手短景甚悠悠。一切庵坏便须休。溥劝吾门诸学者，不昧此庵须早修。

      


        独坐空庐静可知，江城意味岂如斯。君看凤实初成处，自称蟾华欲妙时。酒兴原同云叟乐，风尘无取庆宗诗。山中林壑虚明境，不得归吟有所思。

      


        七夕风光岂易阑，一年一度巧相干。不惊高处流星过，尽向今宵仰面看。花月有情天阙冷，胭山随分酒杯寒。从兹肃肃秋阴扣，却恐衣衾未复单。

      


        真真相袭养真材，万木深沉一水回。珠逞夜明秋浪定，磬含霜韵晓霞开。二仙已远教谁遇，三粒还能待我来。若遣青童验轮迹，断烟无影落苍苔。

      


        近枕长河即化坛，拎超坛侧到河干。丹砂在地经冬暖，玉竹成林入夜寒。水鹤应思冥象外，山翁愁不到眉端。杖头已指丹霞景，密有尘罗络我难。

      


        人言青白胜黄白，子月新芽赛旧芽。龙舌急收金鼎火。羽衣争认雪瓯花。蓬瀛高驾应须发，分武微芳不足夸。更重主公能事者，蔡君须入陆生家。

      


        流俗纷纷不悟真，不知求己却求人。只贪世上无穷色，忘却人间有限身。鼎内药成堪益寿，水中金尽化轻尘。北邙山下累累土，总是人间不了民。

      


        食馔不须丰，古人贵量腹。一饱尚何求，八珍非所欲。犀箸厌未下，但折平生录。造物赋人料，多少有数目。更思途中殍，皆缘食不足。庄叟重鹁食，此篇时一读。

      


        傍水弦歌者，当瞻执卷人。人心各有趣，天乐一何真。畏日初交夏，闲花尚是春。不随寒暑变，只有劫初身。

      


        任从他，尽教他，莫管他，他是他非柰我何。尽日闲同方外友，高吟落笔如悬河。世上无心结凡累，匣中有剑降阴魔。长生已悟玄关旨，从教乌兔走如梭。尘劳汩没诚堪恶，孰肯飘荡随蹉跎。静处每思喧处事，到头空自竞嘘呵。任从他，尽教他，莫管他，但从元气养沖和。有时恣把丹书读，无事闲寻玉轸歌。我心非石不可动，任从俗论生乖讹。松簪布褐且自乐，岂恋浮华张绮罗。神炉交媾炼金液，混乎湛湛而日多。功行图成共归去，飘飘飞盖霄河。任从他，尽教他，莫管他。

      


        白日未中气色明，玉壶兴入西源行。草堂羡我不共往，竹风为汝致幽清。

      


        观君词语中，具引先贤事。了然道在兹，不行而善至。君今真至矣，奏乐求真知。一言见吾子，固难尽於辞。知君贯老庄，亹亹蹈大荒。剧谈玄中玄，豁落无边旁。有学必有待，不与诸魔对。涉景若与知，何尝讶谲怪。疑论涣已释，则信为善士。主善以为师，天真从可致。人间犹论分，仙事宜任运。有命终出伦，盍死即待尽。大道非罔象，明明万物上。使我一闻知，应是快神爽。休更论浅深，斯言尽诚心。时哉且落魄，此语吾所钦。傍听亦笑嗤，不责於仁慈。所幸异流俗，事物中思惟。

      


        长生门户谁不爱，只要自己下功大。九宫台上黄芽生，白玉池边蟠桃在。撞动一磋鬼神伏，拨转地轴阴魔败。河车搬上九重天，日月炼成金世界。

      


        应到最高处，翘思上古人。风来多柏子，云去净嚣尘。浔暑不到处，天花自在春。仙踪欲无著，流俗谩寻津。

      


        高斋忽已庆成功，赤石苍崖入眼中。贞节由来拘世业，稚川随处是家风。红金櫃隐书尤秘，碧玉壶清酒不空。昆阆归期应可展，我来时欲笑歌同。

      


        疏翠拥高轩，虚徐欲出云。两楹清荫共，一阵好风分。偏映琴书席，难栖燕雀群。主人怜直节，孰敢巧操斤。

      


        本是子猷园里枝，今朝他取手中携。自怜高节虚无物，野外山行得共伊。

      


        长年京国甚羁囚，丘壑归来始自由。流水有声如共语，闲云无迹可同游。猿依松影看丹灶，鹤与芦花入钓舟。如此栖迟良不恶，红尘何事辱鸣驺。

      


        才到巍峨畔，还登翠碧重。调青赓白雪，琴静抚黄钟。履践古人道，追游仙者踪。自来多福力，想念各疏慵。何处不为乐，此心知所从。还如一片月，挂在万年松。

      


        一坛幽占万松阴，意为寻真特地深。翳翳野云披绿岸，时时疏雨洒青林。真图未落前朝手。短褐堪求古圣心。鹤辇近过游息处，桃花流水尚堪寻。

      


        思真洞兮云水深，道人居兮鬼神钦。山花笑兮松竹阴，岩溜潺潺兮千古音。何时一造兮清神襟，攀石萝兮共笑吟。

      


        自得逍遥趣，从来乐静居。水边红杏小，烟外翠篁疏。有物真常应，忘形内本虚。人间役尘虑，到此尽消除。

      


        庵里人行庵外路，庵外人来庵里坐。遮头茅草欠坚牢，年年风雨年年破。

      


        试於闲处寻闲境，松竹无言绿满秋。方外每烦勤下谕，山隅何幸偶来游。一帘芳草庭前长，千载遗书圯上求。得请南还乐居此，清谈深感圣恩优。

      


        玉篆金章咏洞真，真中高妙孰能伦。世缘拨去神常静，精食休来甑已尘。且为圣明常赞化，未应栖遯便终身。自循多幸因君命，得往琳宫见一人。

      


        碧霄澄彻素芒清，一片多情四海明。花院空庭冷香里，羽人心胆欲寒生。

      


        道人原力如天溥，度尽众生方自度。若还纤芥未蒙恩，我终不舍升天路。

      


        不闭三天道，难回二子诚。露章招有感，裂帛喜为盟。神剑一日试，法灯千古明。内观当自悟，至理本无情。

      


        有兴来登最上山，真风长在可跻攀。世间浊质能相信，云外清游岂肯闲。怪石欲飞明落落，惊湍直下响潺潺。寻常众目应难见，云拥真人暗往还。

      


        喜见石浑沦，忘言意独真。还寻石桥约，一洗客京尘。香篆丹炉静，诗篇彩笔新。高霞不狐映，携手洞门春。

      


        满坛明月化宫春，千古依依杨柳津。碧沼不容生俗物，玉毫宁复示俦人。幽寻已与三玄约，静乐谁知一点亲。世外清游堪准拎，轮蹄无迹辗香尘。

      


        道不远，在身中，物则皆空性不空。性若不空和气住，气归元海寿无穷。欲得身中神不出，莫向灵台留一物。物在身中神不清，耗散精神损筋骨。神驭气，气留形，不须杂术自长生。术则易知道难悟，既然悟得不专行。所以千人万人学，毕竟终无一二成。神若出，便收来，神返身中气自回。如此朝朝还暮暮，自然赤子产真胎。

      


        二更二点二更深。宫钟声绝夜沈沈。明月满天如写金。同光共影无昏沉。起来间操无弦琴。声高调古惊人心。琴罢独歌还独吟。松风涧水俱知音。

      


        累年林下意何长，岩谷风霜亦备尝。俗客不曾交得到，达人应未以为狂。江亭昔造怀宁海，石屋今居似濑乡。谁拎上饶新太守，却因朝谒到山阳。

      


        深耕易耨寸田中。看真个英雄。夜来犹上星台望，全不厌、水绿云红。便是清交素友，频相视、笑晴空。玉阶瑶甃翠重重。带萱草葱葱。流霞尽饮何辞醉，更休数、尘里千锺。晓夜朝元去也，怎忍舍、大夫松。

      


        优游且消遣，认取本来人。痛苦边是妄，杳冥中有真。煎烦徒自累，恬惔即长春。君岂知予念，予身非子身。

      


        情缠识缚，欢时人不悟，酒中真乐。纵欲招愆，迷心失行，却道为他狂药。须信醉舞狂歌，也有良知真觉。无倚泊。任暖气同流，三关三络。落魄。清闲客。醉乡深处，风月长酬酢。空花消亡，光明显露，人我自皆忘却。不问市酝村醪，尽可浅斟低酌。从鄙薄。竞口口谈醒，言言成错。

      


        炎蒸时节别家山，霜雪如今却渐寒。恨我虚名徒涉世，忆君高语共凭栏。比因厌客连朝卧，长是援琴终夜弹。已得明春归去旨，预惊灵鹤整翎翰。

      


        小小葫芦，生来不大身材矮。子儿在内。无口如何怪。藏得乾坤，此理谁人会。腰间带。臣今偏爱。胜挂金鱼袋。

      


        长松偃蹇不依林，枝榦高盘千亩阴。昨夜酒醒风雨急，半空彷佛听龙吟。

      


        秋夜事，月里竹亭亭。清籁与谁喧池水，微风遣我下檐楹。圆缺若为情。终南道，累寄笑歌声。丹阙夜凉通马去，黄河无晓照舟横。联辔去还成。

      


        五更五点五更残。青冥风露逼人寒。扶桑推出红银盘。城门依旧声尘喧。明暗二景交相转。生来死去纷易换。道人室中天宇宽。日出三竿方启关。

      


        四更四点四更长。迎午迸鼠心不忙。丹炉伏火生新香。群阴剥尽回真肠。金娥木父欢相当。醍醐次进无停觞。主宾倒置情不伤。更阑别去还相忘。

      


        三更三点三更中。烟开雾敛静无风。月华迸入水晶宫。四方上下同一空。光明遍转华胥同。千古万古无初终。铁蛇飞舞如流虹。倒骑白凤游崆峒。

      


        二更二点二更深。宫钟声绝夜沈沈。明月满天如写金。同光共影无昏沉。起来间操无弦琴。声高调古惊人心。琴罢独歌还独吟。松风涧水俱知音。

      


        小小葫芦，生来不大身材矮。子儿在内。无口如何怪。藏得乾坤，此理谁人会。腰间带。臣今偏爱。胜挂金鱼袋。

      


        一更一点一更初。城门半掩行人疏。茅庵潇洒一事无。孤灯相对光清虚。蒲团安稳身不拘。跏趺大坐心如如。月轮微出天东隅。空中露出无名珠。

      


        草草开尊资一笑。微生病苦随缘了。友义交情如地厚。心相照。今人莫遣前人诮。灯火荧荧山悄悄。芝兰佳气松筠茂。得便盘桓尘世表。香初透。邻鸡且莫催清晓。

      


        王土平平。正海息波澜，岳敛云烟。三景虚明，八表澄清，一月普照诸天。有流霞洞焕，映黍珠、徐下空玄。绝形言。见千真拱极，万气朝元。当时鹤鸣夜半，感真符宝篆，特地清传。碧湛龙文，红凝龟篆，绛衣舞鬣蹁跹。计功成果就，无真教、郭景飞仙。已千年。亘灯灯续焰，光朗无边。

      


        晚风歇。谩自棹扁舟，顺流观雪。山耸瑶峰，林森玉树，高下尽无分别。性情澄彻。更没个、故人堪说。恍然身世，如居天上，水晶宫阙。万尘声影绝。透尘空无外，水天相接。浩气冲盈，真宫深厚，永夜不愁寒冽。愧怜鄙劣。只解道、赴炎趋热。停桡失笑，知心都付，野梅江月。

      


        虚心劲节争萧散。无冬夏、钩阑侧畔。霜风雪色沈沈晚。残不了、细枝纤干。情中意里尘沙恨。试与聆、弦歌急慢。无嫌青翠开青眼。相看似、太原家惯。

      

日月双萤火，乾坤一鹊巢。野轩有凉户，谁敢等闲敲。



        烛与人相似，通宵遽白煎。不应须下泪，只是为人然。

      


        【翠裙腰】老来多病逢秋验，便觉嫩凉添，懒摇纨扇闲纹簟。卷朱帘，晚妆楼外月纤纤。【金盏儿】更西风酽，微云敛。黄昏即渐，暑气消沛。阴晴乍闪，冰魂尚潜。指甲痕芽天生堑，双帘，又传宫样印眉尖。【元和令】素娥公案严，牛女分缘俭。苍虬钩玉控雕檐，翠屏人半掩。彩鸾收镜入妆奁，霓裳谁再拈？【赚尾】昂藏醉脸，桂香襟袖沾。花下心无慊，樽前兴未厌。钓银蟾，瑶台独占，立金梯长笑一掀髯。



        天风瑞雪剪玉蕊冰花，驾单车明妃无情无绪，气结愁云，泪湿腮霞。只见十程五程，峻岭嵯峨，停骖一顾，断人肠际碧离天漠漠寒沙。只见三对两对搠旌旗古道西风瘦马，千点万点噪疏林老树昏鸦。哀哀怨怨，一曲琵琶，没撩没乱离愁悲悲切切，恨满天涯。



        木平山里人，貌古年复少。相看陌路同，论心秋月皎。怀衲线非蚕，助歌声有鸟。城阙今日来，一讴曾已晓。

      


        为董针姑作心间事，肠断时，醉墨写乌丝。千金字，织锦词。绣针儿，不比莺儿燕子。相思病，万种情，几度海山盟。谁薄幸？谁至诚？更能行，到底如何离影？情如醉，闷似痴，春瘦怯春衣。添憔悴，废寝食。减腰肢，怎脱厌厌病体？千金字，万古心，翻作断肠吟。恩情厚，怨恨深。不知音，谁会重拈绣针？



        马嵬烟柳正依依，重见銮舆幸蜀归。泉下阿蛮应有语，这回休更怨杨妃。

      


        玉纤屈损春葱，远山压损眉峰。早是闲愁万种。忽听得卖花声送，绣针儿不待穿绒。

      


        久赋恩情欲托身，已将心事再三陈。泥莲既没移栽分，今日分离莫恨人。

      


        日日悲伤未有图，懒将心事话凡夫。非同覆水应收得，只问仙郎有意无。

      


        苦把文章邀劝人，吟看好个语言新。虽然不及相如赋，也直黄金一二斤。

      

接仗风云动，迎军鸟兽舞。



        云雨分飞二十年，当时求梦不曾眠。今来头白重相见，还上襄王玳瑁筵。

      


        一声金缕词，十分金菊卮。金刃分甘蔗，金盘荐荔枝。不须辞，太平无事，正宜沉醉时。相逢饮兴狂，两螯风味长。鲜鲫银丝鲙，金锥拆蛎房。透瓶香，经年佳醖，陶陶入醉乡。风满紫貂裘，霜合白玉楼。锦帐羊羔酒，山阴雪夜舟。党家侯。一般乘兴，亏他王子猷。西风黄叶疏，一年音信无。要见除非梦，梦回总是虚。梦虽虚，犹兀自暂时节相聚，近新来和梦无。西风黄叶稀，南楼北雁飞。揾妾灯前泪，缝君身上衣。约归期，清明相会，雁还也人未归。六桥烟柳颦，两峰云树分。罗袜移芳径，华裙生暗尘。冷泉春，赏心乐事，水边多丽人。碧湖环武林，仙舟出涌金。南国山河在，东风草木深。冷泉阴，兴亡如梦，伤时折寸心。香飘桂子楼，凉生莲叶舟。落日鸳鸯浦，西风鹦鹉洲。冷泉秋，水西寻寺，题诗忆旧游。江南春已通，陇头人未逢。水浅梅横月，山明雪映松。冷泉冬，烹茶无味，有人锦帐中。冷泉亭湖山汲水重，楼台烟树中。人醉苏堤月，风传贾寺钟。冷泉东，行人频问，飞来何处峰？苍猿攀树啼，残花扑马飞。越女随舟唱，山僧逐渡归。冷泉西，雄楼杰观，钟声出翠微。渔榔响碧潭，王孙徙翠岚。玉勒黄金镫，红缨白面骖。冷泉南，踏花归去，夕阳人半酣。塔标南北峰，风闻远近钟。佛国三天竺，禅关九里松。冷泉中，水光山色，岩花颠倒红。鸭头湖水明，蛾眉山岫青。罗绮香尘暗，池塘春草生。冷泉亭，太平有象，时闻歌笑声。怀古飘零岁月深，消磨意气沉。恩雨三天隔，愁霜两鬓侵。强登临，行藏不定，伤时《梁父吟》。孤身万里游，寸心千古愁，霜落吴江冷，云高楚甸秋。认归舟，风帆无数。斜阳独倚楼。儒冠两鬓皤，青衫老泪多。满酌贤人酒，相扶越女歌。且磋跎，万愁千恨，奈予沉醉何！芙蓉凝晓霜，木犀飘晚香。野水双鸥靓，西风一雁翔。立残阳，江山如画，倦游非故乡。故乡音信沉，故园草木深。烽火连三月，家书抵万金。细沉吟，功名枉恁，断然归去心。功名览镜看，悲歌把剑弹。心事鱼缘木，前程羝触藩。世途艰，艰声长叹，满天星斗寒。长虹气未收，老天春又秋。逆旅新丰舍，羞登王粲楼。几多愁？白云飞尽，吴江日夜流。故园天一方，高城泪数行。芳草迷鹦鹉，晴川隔汉阳。暮山长，烟波江上，愁人几断肠。


雨后山川光正发，云端花柳意无穷。



        白石岩前湖水春，湖边旧境有清尘。欲追谢守行田意，今古同忧是长人。

      


        金吾戒道清，羽骑动天声。砥路方南绝，重岩始北征。关楼前望远，河邑下观平。喜气回舆合，祥风入旆轻。祝尧三老至，会禹百神迎。月令农先急，春蒐礼复行。仍亲后土祭，更理晋阳兵。不似劳车辙，空留八骏名。

      


        碧水逶迤浮翠巘，绿萝蒙密媚晴江。不知谁与名孤屿，其实中川是一双。

      


        一岫坡陀凝绿草，千重虚翠透红霞。愁来始上消归思，见尽江城数百家。

      


        郡郭东南积谷山，谢公曾是此跻攀。今来惟有灵池月，犹是婵娟一水间。

      

滴水泠泠彻碧纱，旱时无减雨无加。澄清好是为官侣，引入孤城一带斜。



        涨海尝从此地流，千帆飞过碧山头。君看深谷为陵后，翻覆人间未肯休。

      

白鹤山边秋复春，文君宅畔少风尘。欲驱五马寻真隐，谁是当年入竹人？



        瑟瑟峰头玉水流，晋时遗迹更堪愁。愁人到此劳长望，何处烟波是祖州。

      


        上巳余风景，芳辰集远坰。彩舟浮泛荡，绣毂下娉婷。栖树回葱蒨，笙歌转杳冥。湖光迷翡翠，草色醉蜻蜓。鸟弄桐花日，鱼翻谷雨萍。从今留胜会，谁看画兰亭。

      


        一派远光澄碧月，万株耸翠猎金飙。陶仙谩学长生术，暑往寒来更寂寥。

      


        谢公梦草一差微，谪宦当时道不机。且谓飞霞游赏地，池塘烟柳亦依依。

      

祠像已加唐衮冕，乐工犹服晋衣冠。


吹台山上綵烟凝，日落云收叠翠屏。应谓焦桐堪采斲，不知谁是柳吴兴。



        灵海泓澄匝翠峰，昔贤心赏已成空。今朝亭馆无遗制，积水沧浪一望中。

      

昔贤登步立神州，气象千年始一浮。南望群州如列宿，北观江水似龙虬。


归来朝帝□，忽逢钧天响。悬知浐水游，绝胜汾川赏。


时清游骑南徂暑，正值荷花百里开。民喜出行迎五马，全家知是使君来。


越王曾保此山巅，杨仆楼船几控弦。犹有旧时悬冰在，鲛绡千尺玉潺湲。


鹫岭高不极，延睇俯何宫？城郭千年在，烟云万里通。坐忘荣与利，行悟□将空。愿假慈悲力，微资燮理功。


雨歇前林，薰风度、琴声清淑。绮窗迥、张眉初扫，弄弦鸣玉。三叠瑶池仙侣宴，九江鹤唳清江曲。政伯鸾、此日梦维熊，祥烟馥。金徽外，音时续。雕筵上，听难足。且相将一醉，满倾醽醁。共祝遐龄何所似，水流不尽高山矗。算未应、归去抱琴书，云间宿。



        淑德由来孟母名。方瞳鹤发莹精神。天教遐算灵椿比，新见贤郎擢桂荣。逢诞日，庆孙会。金花绘诰又重新。原君学得司空母，管取年高寿太平。

      


        雨歇前林，薰风度、琴声清淑。绮窗迥、张眉初扫，弄弦鸣玉。三叠瑶池仙侣宴，九江鹤唳清江曲。政伯莺、此日梦维熊，祥烟馥。金徽外，音时续。雕筵上，听难足。且相将一醉，满倾醽醁。共祝遐龄何所似，水流不尽高山矗。算未应、归去抱琴书，云间宿。

      


        小楼帘卷栏干外。花下朱门半启。中有倾城佳丽。一笑西风里。盈盈临水情难致。尽日相看如醉。乾鹊不知人意。只管声声喜。

      


        淑德由来孟母名。方瞳鹤发莹精神。天教遐算灵椿比，新见贤郎擢桂荣。逢诞日，庆孙会。金花绘诰又重新。原君学得司空母，管取年高寿太平。

      


        雨歇前林，薰风度、琴声清淑。绮窗迥、张眉初扫，弄弦鸣玉。三叠瑶池仙侣宴，九江鹤唳清江曲。政伯莺、此日梦维熊，祥烟馥。金徽外，音时续。雕筵上，听难足。且相将一醉，满倾醽醁。共祝遐龄何所似，水流不尽高山矗。算未应、归去抱琴书，云间宿。

      

远水沈西日，寒沙聚夜鸥。平湖乘月满，飞棹接星流。黄叶鸣凄吹，苍葭扫暗洲。愿移沧浦赏，归待颍川游。


士以科举计，本避农与商。谋利则皆然，役役真可伤。周之士也贵，里选而论乡。上人能用之，身尊道弥昌。


淑德由来孟母名。方瞳鹤发莹精神。天教遐算灵椿比，亲见贤郎擢桂荣。逢诞日，庆孙曾。金花纶诰又重新。愿君学得司空母，管取年高寿太平。


一榻云居十七年，茶山香火了闲缘。随身竿木初无地，到手钤槌亦信天。唤起两贤谁种竹，来寻北郭我烹泉。尘尘刹刹众生浊，消得禅宗建法筵。


晴林眇邈晓波平，红日埋云只漏明。少驻一篙微步去，试沽官酒句须成。


涧谷閒人与探梅，小楼红蕊万枝开。临风便合寻吟笔，尽夜翻劳置酒杯。郡将倅车将欲至，治台莲幕不能来。官忙自是无穷事，且对弦歌言偃哉。


展转寻思读此诗，情文俱尽见于辞。为公行坐沈吟久，不觉床间日影移。


灯影摇初夜，寒声落近山。酒随人意浅，诗写我身閒。莫忿流年速，空搔短发斑。然而醒复醉，盖谓往仍还。


雨云低水夜微明，隐隐临平山上青。荷花菱叶不自已，摇动湿风时乱萤。


万叠流波一箭风，几多人在荡摇中。顷刻过来无别水，依前平地閤船蓬。


长沟流水急，荒涂少人迹。扶舆问遗踪，晶晶度秋日。子陵谁复知，墓古莽榛棘。传闻虽未真，此意自无极。


山城芳树深，明月啼杜宇。客怀为摇荡，诗语亦覼缕。朅来新安江，颇觉民物古。故人作太守，善政尤可数。尘榻为我下，更复多软语。飘零曾几何，乃此一杯醑。坐中严夫子，意气欲掀舞。晤对心事閒，信矣良工苦。


酬应于外久，身老气亦馁。混沦一区宇，涵澄即渊海。雅俗诗书迁，炎冷岁节改。运转大化间，寿者亦何待。


独酌梅花醉似泥，市尘何敢近园扉。孤香藉雨知幽眇，冷艳排风与世违。灯火丽谯新气象，琴尊高隐久光辉。隔江相望空华发，燕子将来雁欲归。


门外曾听刺史车，也令乡国重贫儒。伤心又赙君之葬，此事应须近日无。


青山如佳人，不暇相应接。风轩一开明，烟峦几重叠。云乎具尊酒，乃尔随步屧。寺古天薄寒，窗前堕红叶。


瓶里桃花点点红，水南依旧笑春风。寻僧共看山中友，识赏何如付苦空。


已喜青山在眼前，午阴佳树更清圆。枕书閒与寻幽梦，洗尽京尘意洒然。


深林蝉声咽残雨，又尔微炎起亭午。章泉幽流雨风寒，安得从之臂不羽。江南田薄多旱苦，冥鸿孤高畏罗罟。洪河东倾一砥柱，云霏霏兮澹承宇。


桂树丛生花发时，雨垂风约更相宜。休将睡眼寻常看，漫说吟情未易知。我岂东西思领会，君应彼此较襟期。冠秋轩与山堂近，红玉香消翡翠卮。


克保家声大，脩明国论难。退闲聊激懦，辞召岂图安。入馆才郎省，高科合世官。同门名士笔，留状后人看。


日日锄园净扫门，待寻幽草艺芳荪。秋花又满庭前树，浊酒閒开座上尊。新事任从千百变，旧交才得两三番。凄凉北客溪南住，有句长吟莫厌繁。


雨湿芙蓉绿映红，池塘秋净晚濛濛。水痕已下归蘋浅，岚气初寒入树空。僧寺半依山路外，人家多在郡城中。一桥隔断溪南景，天以闲窗付秃翁。


所谓伊人天一方，园枝新好寄东窗。八表濛濛忽时雨，不知平陆已成江。


三年不见种田农，蓦陇跳沟过屋东。齐唱歌声相劳苦，濛濛烟里一蓑风。


歌酒追随地，名园记昔游。升沉嗟潦倒，哀挽为悲愁。自出推王社，友于才郡侯。联翩期禁近，何意遽浮休。


雪残沙软草芽肥，梅萼翻檐柳拂堤。山色翠连盘瓠石，水声清接武陵溪。要看抚字归谈笑，且与经行试品题。我亦钱塘江上去，书林猿鹤共凄凄。



        丝丝柳色清愁织。山城望断花蹊碧。回首仲宣楼。登临无计愁。雨声吹海立。流转韶光急。九万有鹏程。沈香天上亭。

      


        从来江左夷吾，大名迥诸出公右。金堂玉室，瑶林琼树，龙麟蟠走。志在神皋，气雄云梦，十吞八九。问三槐盛事，当年初度，人应羡、青毡旧。说与文章太守。庆千秋、好为亲寿。冰桃雪藕，霞裾月佩，莺鸾歌奏。雨熟西畴，星躔南极，宝香凝昼。趁新凉，便约乘云绕日，饮天浆酒。

      

青林收雨乍鸣蝉，流水声随燕语□。寂寂浮桥尚堆缆，芜城横处系篷船。


宿麦雨可种，野梅冻欲坼。令君领宾从，假日访幽僻。阳升正初辰，道泰知有日。觞行既频屡，谈至或愤激。眷言数君才，何乃辱此邑。大夫如豫章，建厦固所急。簿公名家驹，荐士宜首及。尉曹学省彦，求盗岂其职。征官伟丈夫，名宦终见迫。顾我独亡赖，甘作山林役。定迁且半载，未有如□□。溪山为欣豫，闾里争诵说。意同邀陶潜，事异过执戟。人事果好乖，推迁已畴昔。



        忽得相逢惊似旧。问山中、酒徒诗友。闲倚晴楼，长安市上，华发为君搔首。绿竹疏梅今在否。对西湖、夕阳烟岫。鸿雁声中，人间今古，还是醉醒时候。

      

芍药酴醾满院春。门前杨柳媚晴曛。重帘双燕语沈沈。花映绿娇初日嫩，叶栖红小晚烟昏。轻雷不觉送微阴。


风谊益零落，乌能论前修。百年之江南，声利日夜流。履道兄弟贤，几时已交游。东里大父行，宿昔契分投。伟乎竹隐高，俗但言句求。可不拜其庐，何以记绸缪。我衰尚三叹，微吟如殷忧。传闻担簦趋，梅黄雨初收。一襟清微风，步步紫翠浮。舆篮试息肩，茅店板桥头。村酒勿浪醉，回骖当熟筹。所观书研真，所奉窗几幽。岂比城府间，语嘿劳应酬。肥遁理事长，故家文献优。林密山更深，寻壑好经丘。履道果再来，胥会诚良谋。


俗眼无特见，多以形似非。波流一荡靡，莽然浑无依。岂不有天才，又思众所讥。蹉跎度岁月，竟作浅陋归。随世得富贵，事业徒纤微。伟哉六经书，圣贤所发挥。


雨止结霜华，片月载寒魄。光芒星自稀，气宇天更碧。何处孤鹤鸣，声落吴山侧。坐久神观清，楼高夜方阒。


游宦家何似，儿啼婢仆寒。敝衣无服饰，薄饭少杯盘。原宪贫非病，庞公遗以安。江山冬自好，梅已发林端。



        苏公堤上西湖路。柳外跃、青骢去。多少韶华惊暗度。南山游遍，北山归后，总是题诗处。如今老矣伤春暮。泽畔行吟漫寻句。落拓情怀空自许。小园芳草，短篱修竹，点点飞花雨。

      

我思南涧水，秋雨涨白蘋。但见禽鸟啼，少值城市人。倚杖独照影，幽怀寄闲身。潺潺泻尘旧，汩汩来清新。濯缨江滨渔，洗耳颍阳真。长安多飞埃，乃复在兹辰。


君家兄弟贤，四海得师友。卜居赤城霞，山水照户牖。宗盟懒致身，时务能袖手。纷纶五经笥，圣处端不朽。每切乡往之，喜从仲氏后。青春钱塘湖，仅尔一杯酒。微吟已相和，要论合深扣。调官复东还，知我离索否。


冬至后踰月，风霜欠雪霏。团源新市井，高隐旧书帏。薪水谁为给，山园自不归。岁前春事动，佚老是忘机。


遥遥聚远台，是岂俗所要。只宜我行适，信得山水妙。地高出林表，眇邈有殊调。主人运心匠，择胜出素料。陂陀阐微径，俯视溪可照。匪云赋新诗，聊尔索言笑。三月青春深，风林杜鹃叫。


官梅何似野梅好，一任有诗能细论。牧笛樵歌茶灶外，几多北海只空樽。


秋花满青岩，禅榻如昨日。举眼曾几何，岁月流电疾。君其壮藻思，我已老蓬荜。谁云彼高泉，春晚又能出。寺底读叶碑，祠前看周笔。夷犹慨以慷，缅邈咤而叱。思君弟行役，应惜良会失。朋从淫液之，于我岂固必。旁观徵逐间，往往诮游逸。相望一樽酒，朱弦理青瑟。坠绪或可寻，陈迹安可诘。澒洞尘眯人，荣名真虮虱。


翻阅前言力著书，暮年尤惜日之馀。倦从科第于荣宦，静养声明只燕居。落落溪山空尔许，悠悠天地复何如。伤嗟平昔琴尊地，常似亲承教载初。


漫兴诗酒里，茶山复何为。使君领客来，达尊亦嘻嘻。别驾真不凡，咳唾墨淋漓。中间章泉叟，胜事徒自知。寄语桑苧茶，今是春早时。


往岁登门日，庭闱见淑称。从夫期鼎贵，有子定登瀛。鸾诰恩荣在，鱼轩梦幻惊。谁歌蒿里挽，寒雨和松声。


正在山前看木犀，儿童惊报故人来。急扶藜杖过桥去，喜见朱轓作牧回。岭外山川多瘴疠，江南朝市有尘埃。经行又泥冰溪水，且折清香荐一杯。


山庵风雨夜，莫惜细论文。友直惟家学，僧清岂世氛。随宜粥饭好，奚止搢绅云。磬歇香灯上，词场自策勋。


宝山最佳处，突兀三茅堂。幽襟玩岩穴，散脚登崇冈。梅亭虽未花，自觉草树香。午阴布修干，禽鸟时来翔。下视江海波，风烟渺茫茫。贞石披妙词，摩挲有馀光。吾身已尘土，乃得閒相羊。羽人复能吟，煎茗邀山房。意胜神顿适，俗远虑兼忘。乃知轩裳絷，自苦升斗藏。饥饿非难忍，岁月空帝乡。挥手下山去，馀情满秋阳。


风送潮回沙地乾，船头山色自相看。凤城回首三年梦，一笑新秋转薄寒。


百尺竿头寸步难，从前血指漫旁观。收来放去由谁做，底事随人百样般。


春浓自徘徊，我歌亦其事。峥嵘眼中人，磊磈言外意。何哉非达也，拂石醒小醉。棋枰随圆方，目击胜败易。冷斋芹泮地，坐久湿空翠。了无官曹尘，所以野老至。汎乎不系舟，未数长沙谊。


酒在诗情外，诗成酒量中。气清吟奥妙，神受醉朦胧。到手千钟在，回身一笑空。故家人有几，我辈兴无穷。


才鼓南薰又得秋，中林清雨洗还幽。旧交到了终馀味，新话从来不奈愁。末利洁香花未减，芙蕖酣艳叶方浮。棋盘酒斝从容地，风物满轩能会不。


青田白水插秧时，行尽山坡路转低。初日漏云时涨润，踏歌声里子规啼。


徘徊碧山崦，想像碧山人。落日寒未昏，飞鸿过之频。自视悖俗姿，忍与众小邻。一朝入圣门，毕世遗清尘。只今崖边松，可以经千春。


得诗得雨百忧宽，散发林间久不冠。读尽名章转搔首，静看檐溜落惊湍。


行吟应更笑刘伶，醉里云山传逸心。华发萧萧天广大，岁寒碧色是松林。


胸蟠万卷富，莫受半点尘。治道杂朱紫，圣涂缠荆榛。谁将十七史，一笔能具陈。论说兼轲雄，纪载由周秦。首明礼与分，世变损益因。裕陵锡序尊，惟恐书易沦。后学今如何，识治宜蔚彬。区区李唐臣，魏陆犹言仁。南北固分合，夷夏宁屈伸。往哉涑水翁，元祐第一人。帝谓胜荀悦，我生岂不辰。


文字工夫胜镂冰，眼边犹信耳边声。暗中摸索曹刘在，尝鼎酸咸不待烹。


晴村多暖霭，花处是轻烟。梅片纷纷下，迎人到酒边。


春晴晚步春浦门，小饮醉入梅花村。繁香吹雪数十树，青山远近疏篱园。谁家水竹明窗轩，老我清坐俱忘言。须臾烟月光吐吞，归哉楼角横黄昏。


閒常喜哦诗，逢君了无句。岂不有所思，盖噤莫敢吐。朅来吴山头，汩没时日度。悠悠众交情，往往半亲故。积阴盛暑寒，栖迟一筦库。君侯谪仙人，邂逅辱雅顾。杯行阅新编，指点尽韶濩。不谓正始馀，得此诸老趣。慇勤复招唤，倾倒所藏聚。法书多海岳，挂壁遍毫素。中间出娉婷，清声彩云驻。倒指不数人，百年几相遇。昨朝高轩过，隘巷亦惊謼。瓷瓯茗叶煎，石鼎柏子炷。幽窗坐谈久，不觉晚横雾。感君厚意长，因之写欣慕。工夫未平夷，漫以怀抱赋。转庵法眼正，逢场到朝路。终当入林密，共结茅屋住。安心参活法，一涤尘土污。


醮事初严雨已倾，神车西上百川盈。坐令田里三农喜，身见邦侯一念诚。欢动追锋归禁近，福回眉寿奉亲荣。郁攸洗净馀氛后，开士画传禅月清。



        聚星亭下书堂水。冬来欲问梅花使。圭撮是何官。人间有底难。章泉词和去。交道元如故。转眼岁将穷。溪头鹤发翁。

      

尽以清才一笔收，是中宜夏复宜秋。章泉水老唱和汝，长望我心生许愁。


门外梅枝晓，人来乃是君。冲风迎腊日，欲雪动寒云。禹穴山阴道，西湖处士坟。我怀何用寄，搔鬓白纷纷。


承华推旧学，鸿翼本高飞。次对恩空在，还官事已违。双元今孰并，高士古犹稀。应有交朋老，泉溪泪湿衣。


暮天不尽山明灭，文物从容两奇绝。射江返照鱼舸轻，隔岸人家炊烟发。依依柳色草青青，一曲风前韵清越。醉归飞梦绕庭皋，乐处十年待君说。


诗筒剥啄入幽扉，到手令人喜欲飞。多谢清骚涤尘虑，不惟高泽救时饥。


烟尘暗江淮，风雪到溪涧。交游人复去，荏苒岁云晏。山空归飞鸦，洲静起宿雁。浮生贵壮图，流俗厌末宦。相期岂轻肥，自笑祇藜苋。三年疏数中，一旦远近间。老身要长健，他事诚易办。升沉由遇合，出处付讥讪。


野水寒烟洗岸沙，萧萧风苇净霜华。无人独立飞来鹭，冷落心情一倍加。


诗眼玩尘世，漫作威凤鸣。经行苕溪水，乃见白石清。拂衣鉴须眉，唤起仙骨惊。胡为随人间，叹息百虑萦。洞中应笑我，何不高举轻。明时乐未正，尚欲追英茎。它年淳气合，肯有爵服情。痴人莫说梦，烈士徒殉名。转庵偶饶舌，已足压旦评。古来旷达者，谈笑得此生。临流赋招隐，一奏朱弦声。


分明共学要工夫，欲话离情一句无。肯把闲愁消日月，从教身世老江湖。晴云野岫明霜树，寒日平川湿露芜。去去杜门思益友，只今搔首更踟蹰。


尊酒游行地，凄凉仅隔年。传闻当勿药，却报卜新阡。哀挽嗟无及，忠言孰为宣。彼何兵弗戢，去国记翻然。


菊开即重阳，蝶愁何必论。今朝县斋冷，松竹照清樽。雅致信无极，世俗惭不根。为酬夜来吟，请从陶令言。


任道崇儒素，虚谦不近名。门庭规以睦，涂路畏夫清。世固推源委，人今孰统盟。皇明酬恤典，四表亦欢声。


落残明月照湖心，小艇扬波荷气深。谁能一枕华胥梦，占得其清无暑侵。长飙撼石应真洞，净慈高绝南山阴。斋盂茗椀复宴坐，了义不必开禅林。老身执热困尘屋，偪塞嘈杂蹄足音。栎庵受用乃如此，斫额望之聊自吟。


抵掌从容慨且悲，晚年风度喜论诗。贤关鼓箧文尤擅，德里垂车志岂违。筑室高门如昨日，开筵投辖已前时。寿登八秩流芳裔，松柏佳城画翣吹。


残僧项黄槁，兀兀度朝昏。摩指因睡眼，苦寒常闭门。炉熏柏子香，客来忘所言。试与之饮酒，亦尽一瓦盆。


其后凄然忍寄诗，寄之谁复读于斯。章丘木落风月冷，手泽应须留与儿。


正始之风固寂寥，茶山犹有半村高。静观世变慵招隐，闲赋诗章定广骚。深信老怀能自适，遥知好事不常遭。秋来醉拥残书卧，鼻鼾吹红气转豪。


西风吹我上危台，鹤驾仙人跨海来。虽少菊花犹破帽，既多枫落合倾罍。玉溪净泻秋容淡，灵岫森罗夕照开。老去悲伤易如许，人心何苦自崔嵬。


鹏鴳各相命，谁非逍遥游。何足控抟处，冯生一虚舟。老身缚微官，是气空横秋。岁月如斯夫，对君那得愁。啸歌溯流光，更上大堤头。好风从东来，孤怀眇难收。


桂棹蒲帆日未西，鹊声莺语鹁鸠啼。满溪绿水岸边急，一片白云山半齐。


南风吹归船，便欲老林下。尘埃坐吴会，衮衮失昼夜。因行山寺高，忽见此粲者。长夏得襟期，楼居静如画。他年共回首，一段好佳话。谁知予怀深，万事口不挂。


开禧二年春，寂寂楚相庙。上书能说秦，将兵亦救赵。太子质不归，变衣何其妙。因城吴故墟，宫室本照耀。宠辱一以惊，失计易贻笑。帐座神所严，香火忍兴吊。但想荀兰陵，朱英或同调。


谁欤步高丘，云山以为囿。荒寒绕苍碧，蓊密得深秀。清猿啸后岭，白鸟度前岫。是中可忘言，煎茶了閒昼。


山外涨沙江气黄，天低云日半浮光。閒来已是多归思，更见江蒲过远樯。


松竹连花树，田园带隐庐。青衫宁累我，黄卷不孤渠。载酒期问字，经邱逢命车。庞公虽浪出，且慰故人疏。


雨后乍晴时，春意满村落。香处是梅花，青烟动林薄。


雨雪绵绵春欲深，鹅湖石井旧登临。经行为我踌躇立，俛仰知谁放旷吟。高爽山川无起灭，卑喧人物有升沈。青鞋布袜茅柴酒，花柳中边惜此心。


小醉归来处，陶然度夕阳。一溪波汎汎，半岭树苍苍。岁晚身何用，春新意欲狂。只宜同判断，柳外百花光。


国家翰墨场，用是得多士。公卿才大夫，大抵每藉此。其如老伏波，非但一第尔。众俊路方辟，天地亦清美。洋洋乃大对，闻者为兴起。冠冕鸣佩玉，锋镝櫜弓矢。成康庶几及，武宣不必拟。目今有舆言，万古有载史。我来见君行，荣名可以喜。阔步随春风，东华软红里。


梅雪何嫌松雪，桥霜未抵林霜。睡起樵苏欲断，竹炉寻火装香。


空山带荒溪，小窗语寒灯。寂历岁云徂，醒眼犹拊膺。访友得幽伴，无人醉閒僧。地炉火深红，瓶梅影鬅鬙。


绝世吟须属二公，休言桑苧玉川翁。清流洁士能同嗜，郁滞昏蒙定耳聋。


除了催租吏打门，洗锄犁后便醺醺。常年春雨多春事，待把心情付与君。


秋凉于人事何悲，可怜宋玉在其时。登山临水西风急，赢得新凉入我诗。


梅润愔愔雨脚斜，海天长夜一瓯茶。巴笺试罢卷书坐，静看小丛薝卜花。



        便把山林寄此身。也须诗酒属吾人。仙家旧是金堂士，吏隐新收玉局名。惟自乐，不忧贫。渊明谈笑更清真。年年眉寿登高后，醉帽常留菊满簪。

      

烟迷南屏山，冻压竹落涧。幽人纸被软，卧起日已晏。藩篱鸟雀噪，亦复断藜苋。惨淡诗未成，诗成复何患。


梦寐湖山同雅集，溪篷还送宰馀干。苍忙写句求诗律，邂逅持醪得笑欢。花事纤浓春又过，麦天清淡雨初乾。琵琶洲畔弦歌地，一上乘风眼更宽。


清愁花恼苦无觞，涧谷空吟野树芳。不分水流烟湿处，腊前年后扑人香。


黄门事业到公传，待月轩中世有贤。剖竹少劳麾戟外，持荷今在冕旒前。文华自足穷三古，政力谁知即九迁。颍上通家今几许，唤回旧观属苏仙。


十日秋风记相别，经年常忆树头章。水南春事一月矣，杖藜犹有落梅香。


车尘不到世氛远，野水閒花景最新。汎汎空明知我独，故将流影巧随人。



        急管度青枝，醉眠芳草。云断巫阳梦能到。乍醒余困，晴影暗移纱帽。旧时闲意思，都忘了。今岁春迟，去年春早。点点繁红又多少。惜春归去，酒病翻成花恼。数声鸣鸟唤，人惊老。

      

幽人何许不怀贤，忍把清诗与世传。可惜吕曾祠宇地，独留香火寺僧缘。入林去踏山头月，裹茗来烹井底泉。病著偶辜城北约，尚吟馀意得同焉。


整整斜斜一书尺，磊磊落落满包栗。霜风朝来吹我急，且向叶炉煨煮吃。高人知我老无力，跧伏寒溪少出入。慇勤题裹墨犹湿，雨峰高哉翠云滴。


八年閒放身，犹许时到门。潺然一梅陂，湛寂非独浑。坐客与我言，月色云吐吞。是中只可醉，五经无纷纶。


山林终日掩柴门，近听风声远对云。粗有稻粱供伏腊，尚凭鸡犬报朝曛。气非身外无存想，书在眼前多见闻。客至不劳闲酒食，一瓯茶炷一炉熏。


肝胆轮囷本致君，衡山一片尚愁云。可备恤典埋归骨，好爵翻令及后昆。


我觉日已老，梦寐思故山。故山修竹多，春流正潺湲。喜汝调官归，尚得年岁閒。为我守坟墓，经理田舍间。四时温饱外，寻幽可怡颜。出入更择友，势利常怀奸。因风频寄书，慰此双鬓斑。潮横渔浦渡，水满龙山湾。离眼望征棹，形滞心已还。谁怜辇毂吏，青衫裹痴顽。


秋池浸秋月，梅影摇清流。数枝虽未花，横斜已幽幽。白酒孰饮我，同来亦良谋。杯行景自佳，风叶何飕飗。


白下长干亦旧游，十年重到喜依刘。幕中筹策无非事，江左衣冠有胜流。满路梅花春信动，一篙波影颂声浮。从来知己何难易，赢得荣名尚黑头。


白云堆里见灵山，秋竹竿头雨未乾。老眼不知閒景色，只疑人把画图看。


淡泊梅都官，苦硬孟东野。韩欧舒而明，徐吕平而雅。健阔到应刘，高深望屈贾。章泉有斯人，身寄玉山下。


老去情怀触景移，意行何地不吾诗。小园雨后将飞雪，探得梅花第一枝。


禅月台边洗墨池，春晴风里看诗碑。同来不是红尘客，香拂茶烟两鬓吹。


萧条壮客见王孙，谁说中原旧相门。今日行间为惆怅，白蘋洲上有吟魂。


春风犹自雨能寒，破褐才除又觉单。眼暗头昏书懒读，一庭幽草静相看。


我毒发于腰，君疮作于背。君痛那可忍，我痛或可退。清和清润时，晴雨在户外。安得如前年，名胜一谈会。


老懒问花事，尚与梅相看。苍然暮色至，只恐空吹残。


春光作花事，领略过溪上。寒凄风雨馀，草树亦舒放。红深海棠径，蜀锦开步障。得酒一以醉，幽情为之畅。主人良好事，举白欣相向。坐间多豪英，笑倒语弥壮。归涂踏微潦，满目列青嶂。顾予何为者，追随生怅望。


望望公超市，烟云满眼过。经时不相见，此地复如何。物色真难识，情怀敢自多。喜君诗在手，吟讽亦婆娑。


相臣名德圣君称，子子孙孙合敬承。百世衣冠如一日，堂堂心事待传灯。


相国推前辈，通家复胜游。人知新别驾，我叹旧州侯。世数推迁远，时情展转休。衡山云冉冉，玉水日悠悠。


红云岛上茶，一叶开枪旗。到今清梦飞，正焙水芽时。世无桑苧翁，泉井空日滋。当年游其间，停鞭尝午炊。想像修贡珍，清风可忘饥。故人持英荡，岂不一赋之。应笑拾涧薪，白石煮作糜。台高有揖客，更和别驾诗。


岁晚寻梅又一年，南山岩下涧溪边。雪残古路初何似，诗到前村更隐然。邂逅襟期元拔俗，从容宦达自登仙。奉亲携幼人之乐，赢得朋来棹酒船。


太半交清曾著句，独馀师道更铭碑。海山磅礴知何处，人物联翩信一时。以似诗书端可尚，允怀今古不堪悲。百年所种皆先德，宰木云庵过者思。


破晓轻寒忽满楼，高峰云亦未能收。萧萧便有风前叶，湖海溪山日夜流。


丛生闲得把檀栾，岂待修治结束看。笑倒街头誇卖者，陶家真意已摧残。


浙水东西拥数州，锦衣玉食是王侯。如今石镜荒荒白，庙屋攲斜草没头。


两龚二阮古来希，古月之家喜得之。邂逅数年成契阔，因仍几日复追随。有诗有酒须人胜，无命无才亦我宜。华发苍颜胜强健，霜清山影雁参差。


忆昔武夷君，邀我相翱翔。舟游九曲溪，授以却老方。岂知一别后，蹉跎客他乡。空馀清夜梦，幔亭发林芳。会须寻旧游，仙家日月长。弃置烟火食，岩前有囷仓。


三年寒食在山中，柳自青青花自红。寓意本期诗得策，推愁殊觉酒无功。消磨故态全然别，冷落新交转不同。原上子推将隐矣，且呼饧粥对春风。


病馀无绪可从容，健羡人能下上同。秋冷芙蓉才弄日，晴烘岩桂又吹风。枯荣车马留还去，喧寂壶觞散复空。老意苦心徒漫与，玉溪云薄有来鸿。


灵元一点结胎胞，识取阴阳气象交。具体无过乾六画，施功全自震初爻。玉池金室归真境，紫府丹台近乐郊。更有些儿玄牝物，青城山顶约诛茅。


勿云杯酒阑，且认语笑密。婆娑真一老，跌宕忻六逸。交游贵忘年，志意当惜日。舒而有鼎彝，卷而有篇帙。


扫除闲室置书琴，偃仰之间万古心。饭了欠伸因小憩，睡馀消散得孤斟。辉辉白日回初暑，拂拂清风动晚阴。门巷喜无车马至，傍檐时自听鸣禽。



        一杯易足。自断此生犹杜曲。词客哀时，不敢愁来赋别离。孤城麦秀。常愧葛洪丹未就。诗罢长吟。衰晚迟回违寸心。

      

从来人物数江西，地占庐陵盛一时。细说交游皆我敬，岂期邂逅得君知。金堂玉室欣同集，雁塔龙头合共期。文采珊瑚才器远，老怀风味为哦诗。


祖祢碑铭在，阶庭经术长。宦涂钦抚字，祠馆叹行藏。北客多先契，中原隔故乡。交游真破梦，哀挽不成章。



        风暖晨光寂寂，月明夜气沈沈。山间林下步轻阴。花柳飞绵布锦。酒病向谁能遣，春愁惟我难禁。尊前一曲断肠声。梦破晓窗敧枕。

      

山台见疏梅，野气挟寒力。春从花际来，晃漾水南北。吟边人已深，妙处我已得。雁裂一声中，苍然起暮色。


我爱郊居者，春芽艾叶长。云舂和豆实，雾摘带麻香。杞菊天随旧，蓬蒿仲蔚常。近来关膈病，且得煖枯肠。


但觉村深好，青山分外多。连延俄耸拔，回复又坡陀。风冷平沙雁，天空上水鹅。晚时见鱼艇，吾欲借其蓑。


薄寒侵晓露华明，不信人间有许清。行遍西郊草堂外，老怀浑不负秋晴。


乾道风云际，公持绣斧初。既为澄狱户，常忆使穹庐。主圣元无隐，官邪可痛锄。闽山江浙水，屈指事堪书。


我居溪南望城北，最高园台竹树碧。眼前带湖歌舞空，耳畔茶山陆子宅。知君才自天竺归，那得缁尘染客衣。日携研席过阿连，怡神散发思采薇。


周瑜隐地春曾住，秋以为期玉斗游。只道参差无此适，要知拓落有何谋。经行二姓忽相聚，辗转一身终自由。四树木樨花正发，幽香随处且忘忧。



        醉倒城中不过溪。溪外无尘，惟掩柴扉。水浮桥漾翠烟霏。一片闲情，能几人知。留饮君家絮帽敧。爆竹声中，万事如斯。梅催春动已熹微。尔既能来，我亦何疑。

      

一雨山林又近秋，乱鸦鸣处已飂飂。声连檐溜更初滴，气扑庭阴晓未收。烁石炎威真可畏，著人凉意却生愁。西畴想见芃芃矣，且问今年早熟不。


閒将诗句和，凉自雨中来。可是不相聚，那能得此回。香炉连笔格，茶椀更山罍。一架蒲阴绿，残阳晚又开。



        五湖烟水百花洲。别乘最风流。人道紫枢家世，清时衮衮公侯。名园绿水春无价，蜀锦舞缠头。眉寿年年今日，宝杯香霭飞浮。

      

才见云游又打包，何时月下把门敲。相思白发空千丈，坐对烟林滴露梢。


二年人说戴江阴，五马常存万古心。肯以清朝为得路，岂开黄卷始知音。见闻杂陋由来久，音旨亲承请自今。时世适然多出处，达观钟鼎等山林。


岁寒草木竞黄落，春到空山梅自开。一任门无车马到，香飞流水涧中来。


绝壑移阴上壁间，潺潺犹听泻狂澜。乱梅香喷青松起，但觉庵中六月寒。


荐福碑前水满湖，芝山携酒看来无。老閒就养身须逸，岁晚逢时兴不辜。岸帻以来谁在座，课经而后自开炉。春稍迤逦梅须好，安得相从一笑呼。


自无太史慈，孰对孙伯符。群舒有馀地，周郎或知予。既推道南宅，以湿谩相濡。本拟驰中原，扫灭邺中都。天乎许贡客，一箭失壮躯。黾勉付后事，张昭乃其奴。赤壁之火攻，仅可保全吴。公瑾复不长，伯业益荒芜。至今春草生，高坟在姑苏。传言尚相点，经行倍踟蹰。异代岁月速，谁为我非夫。酹酒起英爽，白杨鸣赤乌。荆州或已分，曹刘竟称孤。堂堂破虏冢，归命诚足俘。


论交贵知己，相与可忘年。久旱为霖日，馀凉畏暑天。浮沉非识治，用舍不因贤。只有青山好，分明阿那边。


晚风湖面看渔钩，尽日相欢得胜游。题罢新诗倚兰棹，一天斜照总宜楼。


陟径得遐瞩，濯泉惬幽寻。禅窗坐来久，聊以娱客心。平田绿未整，湖色收晚阴。回桡缱绻馀，翔禽亦遗音。


冬来何意酒杯宽，旧话新愁转转难。落叶满城吹薄暮，浮波夹岸起清寒。方斋留客情无已，上郭归人兴若阑。天地之间是襟谊，淋浪赢得洗悲酸。


僧窗耿清灯，秋虫入虚听。风收松声回，夜息人籁定。清明养我神，湛寂见我性。万有虽自然，唯乐独也正。


琴樽发清谣，老眼度閒日。君侯句愈奇，天然去雕织。得诗喜欲舞，此意越今昔。一从陶谢远，谁复见真迹。直疑天地来，不在口耳觅。扶摇九万鹏，天池可同息。章泉泉水清，为我洗胸臆。绿叶青春深，夜月梦遥夕。


生公曾坐讲，童子本来明。寂寂春光晚，半塘流水清。身心为净土，千古话风铃。礼塔四方静，巡檐一片声。


山梅占残雪，晚色转幽径。尘销水石润，所至集虚听。僧窗话未圆，茗椀味初定。澹泊岁寒心，浮空殷钟磬。


小试登山屐，因閒见野僧。谈禅还静憩，望远得虚凭。分韵吟心适，归来醉梦腾。酒醒深夜起，推枕只寒灯。


舍前舍后海棠红，碧轩宛宛连霞宫。浮光弄景虽带雨，睡思醉貌空临风。雷轻雾暗时过前，无处告诉杜老颠。溪山深密春昼寂，花扑一涧飞来泉。


幽兰新笋为谁来，想见山居一一栽。春日迟迟风淡淡，几番成竹几枝开。


团源深处有幽期，谁见壶林杜德机。曳履信知贫不病，采薇空论怨还非。前时解榻临风处，半夜呼杯踏月归。吟到菊花须再会，落霞孤鹜已秋飞。



        鸣琴单父。凫舄宜飞去。不比河阳花满树。此意直高千古。清秋诞日相逢。乃同涧上村侬。笑指壶山为寿，仁心静处加功。

      


        从心所欲。高蹈祠官惟见独。其寿伊何。古井章泉水不波。腊前梅好。玉洁日光香耐老。才大三千。首首清诗得自编。

      

秋风过秋雨，眇眇正愁予。望断嗟何寄，吟成懒自书。齿摇诚有数，鬓秃恐无馀。几载章泉水，山深只晏如。


酒浇磈礧不下，诗用陶写亦难。折取荼蘼芍药，醉于绿水青山。


雪后春生日气晴，梅根兰叶喜骎骎。亟图剩赏那无兴，转觉倦游非有心。高卧袁安嗟往事，生擒元济报佳音。明年脱绶乘潮去，舟过钓台尤要吟。


章泉寄我松溪茶，北苑双井未足誇。盖以人胜茶亦胜，况复二老文章家。松溪主人未识面，每乡往之而咨嗟。想见读书坐清昼，薰风两鬓生霜华。赵晁姻睦久同志，近知往诣情愈嘉。慇勤包裹得此茗，归来奚忍自啜耶。怜我于晁颇臭味，一旦拜此忻无涯。亟呼童奴取活水，烹煎试起琼玉花。不但爱此琼玉花，茶因人胜无以加。


空青老仙伯，有子爱溪山。谁信南坡路，依依泉石间。


乍暖阴阴欲雨天，满陂春水浸山田。蛙声一夜无人管，断送閒愁到枕边。


平生四海几过从，晚向闽山访海翁。又见稼轩趋召节，却随举子赴南宫。风云变态高情表，岁月侵寻醉眼中。可是龙川便真隐，乘时勋业尚须公。


方池贮新泉，高松发清吹。晨光散朝云，日影倏然至。翔禽去复集，春声竞姿媚。宴坐香燧飘，是身吾所寄。


薰风幕府上隆中，想见旌旗照日烽。绝塞江山元自若，故都京洛岂难通。古今只有时艰阻，贤否宁无志不同。羊陆规模亦深远，因言为我寄元戎。


斋馀洗钵施生台，此路閒通一线开。笑杀渊明沽酒远，推将谁去挽谁来。


交游閒处可忘年，寒日江村西稻田。城郭喜离墟市外，人家犹在石岩边。诗翁言句非嗟若，墨客心情岂舍旃。我亦沙坑旧酬唱，掩关空抱白云眠。


三年制锦见能贤，秩满归来宝婺边。族阔是非无不尔，位高翻覆有如然。莫因别派妨随牒，且念前闻稳著鞭。北客相家今几许，堂堂忠献自凌烟。


年年梨枣寄西风，近喜豅岩一笑同。坐石弄筇泉汩没，望云搜句月朦胧。经时话著犹疑画，尽日来思又若空。珍重交情两相望，鹿门深处见庞公。


立尽花阴把一枝，风流元自不如痴。锦笺欲写相思字，谁记伤春病酒时。


涧流清转佛仙家，雨歇春风水浪沙。得酒有诗人共逸，山腰初见折桐花。


僧逃寺已摧，唯馀旧堂殿。颠倒但土木，彷佛昔所见。山寒少阳燄，崖冷尽冰线。曾无五六年，骤觉荒凉变。遗基尚可登，一滴泉自溅。忆昨淳熙秋，诸老所闲燕。晦庵持节归，行李自畿甸。来访吾翁庐，翁出成饮饯。因约徐衡仲，西风过游衍。辛师倏然至，载酒具殽膳。四人语笑处，识者知叹羡。摩挲题字在，苔藓忽侵遍。壬寅到庚申，风景过如箭。惊心半存没，历览步徐转。回思劝耕地，尝著郡侯宴。今亦不能来，草木漫葱茜。人间之废坏，物力费营缮。不如姑付之，猿鸟自啼啭。


苔竹雨浪浪，章泉水涓涓。是中春晴时，瑞峰生紫烟。幽人更真率，语客醉欲眠。既已外此身，庸知有愚贤。


鱼蟹人人馔，柑橙盏盏诗。醪芳邻所借，情分客能知。城外溪山在，门前巷陌卑。寒虽欺木叶，春已报梅枝。


我岂不解饮，风轩乘月开。细细春酌动，徐徐秋兴来。俄而弄清影，自尔却氛埃。谁信城市居，野老为裴回。


良天佳月共中秋，绿水青山一倚楼。今古情怀只如此，几多杯酒可销愁。得随撰杖平生愿，又向乾封数日留。湖海交游难定准，眼明烟鸟下沧洲。


分外僧家好，如今更住山。都无城市闹，只有水云閒。打供随缘后，罢参开净间。纷纷底荣宦，何事复相关。


朔风吹起雪成团，东阜知谁可岁寒。饭了行吟应杖屦，客来因酒置杯盘。弹冠结绶人皆易，问舍求田我亦难。安得相从话畴昔，但寻幽事博轻安。


泉石何关尔，多应洁我尘。试揩双泪眼，徒惜一吟身。选甚年年别，须当物物亲。相遭虽澹泊，秋得雨方新。


春游花时海棠醉，夹道排空转佳丽。燕支丰颊娇未醒，翡翠轻鬟愁欲坠。牡丹风里晚烟明，蔷薇露边初日媚。山豅深静自成家，池阁幽闲谁近市。是中人物多情致，剩拟芳寻为出计。路尘独怯过城阇，远水孤舟那得至。芳菲易歇兴终阑，识赏难同吟且寄。蹊间桃李岂无言，草木何知吾亦戏。


家住楚溪口，几年卧云峰。春风此行迈，烟树五湖东。无因见范蠡，危亭只垂虹。逃名匪难事，浪曰陶朱公。仓皇诚自污，商贾聊长雄。庶几收伯图，不见前日功。欲富果本心，是岂计未终。我疑滑稽甚，视彼如儿童。西子有底好，尚有欢笑同。扁舟汎长波，自足成老翁。


踏热归来睡涧泉，更寻雪观碧云篇。崎岖小径通僧路，不管田乾五月天。


草衣塔院听鸣弦，妙悟分明恰似禅。愧我初非子期耳，但知声和醉吟边。


吾爱陶诗中，静寄东轩语。试取作佳名，朝夕相与处。薰风一榻闲，转觉远烦暑。试问轩外人，纷华今几许。



        春色著人多少，溪头桃杏舒红。杖藜相与过桥东。往事旧欢如梦。花底醉眠芳草，柳边嘶入骄骢。如今憔悴坐诗穷。莫问醯鸡舞瓮。

      

中秋天气桂花发，正尔商量一首诗。忽喜得书开复看，相思如梦见还疑。偶然写句封题去，何用成篇和答为。佳处因君又重赋，月明叶落满庭垂。



        百花丛里试新妆。不许巫山枉断肠。牡丹风扬曲声长。寒食清明间节序，绮窗朱户少年场。燕泥香润落空梁。

      

桂树水南香是花，高山还许著诗家。旋沽村酒乘秋思，一道冰溪浸两涯。



        诗非漫与，酒非无算，都是悲秋兴在。与君觞咏欲如何，画不就、新凉境界。微云抹月，斜河回斗，隐隐奇奇怪怪。刚风九万舞瑶林，甚些少、人间利害。

      

去年风雪夜，高楼醉题诗。今年风露秋，把酒看木犀。怀人在何许，分教大江西。掩关正愁予，公来殊好奇。故交非不多，那有此襟期。徘徊仅三日，归舟又前溪。凄凄木叶飞，荒山夜猿啼。公住无庸归，人生休别离。


怀哉望望山囿中，月来老树高玲珑。起行久之坐叹息，祗合轻举随飞龙。露华滴叶相下上，河影摇空更清亮。长庚如昼夜何其，寒气袭人不可向。


曾约西林看木犀，望穷云外只空归。十年又见秋风好，未觉幽芳一梦非。


黄落山川亦变衰，平生高李吹台诗。秋来季月溪南路，独往空歌宋玉悲。


翠麓转危径，清涟媚方池。钟鱼鸣宝坊，窣堵高不危。凭轩眼力尽，晴色烟凄迷。秋原禾黍登，佳处端在兹。斋馀作茗事，昼寂香篆迟。当年伏虎师，此地尝岩栖。高风动寥邈，胜迹穷险巇。回桡日已暮，怅望空自知。


道人白鹤庵，绝顶似仙家。寻幽得台城，杳杳入青霞。


山林春雪未花开，生日何情近酒杯。似醉似醒方鹘突，上人剥啄带茶来。


睦信推潜德，饶封代有成。海康开郡绂，淮甸入廷评。进劄诚良遇，蠲输惜重征。诚斋廉茂荐，尤足动簪缨。


壮志老不已，抚剑斥宇宙。日月倏过眼，孰得百岁寿。只今忍困苦，不必羡贵富。盖代事业在，唾手可以就。


西风原上脊令寒，零落交游我独难。不信人间有生死，菊花还作去年看。


流转风光恨不迟，伤风病酒只花知。海棠红外梨稍白，人倚栏干忆旧期。


一门三昆季，六载两科名。士无速化涂，唱第聊代耕。或里选举首，或贤关驰声。落笔便离伦，鼓箧皆中程。煌煌艺祖业，中兴费经营。东南将百年，杂遝几公卿。事业固辉赫，议论时纵横。如君英妙姿，文采玉溪生。膴仕既得路，壶酒为我倾。春晴飞残花，绿叶随树成。岂无好风景，黄鸟枝上鸣。吟亦不必和，醉亦不必醒。宿雨喜新涨，浮云卷虚明。


碧嶂清泉占上方，小留连久更相羊。市声只隔门前水，付与乌飞带夕阳。


冷坐楼窗欲雪天，空搔华发泥尘编。不嫌酒尽西湖上，安得诗如南涧边。剥啄故人还饷我，开尝馀味信能贤。公家父子何多事，今日碧香犹卓然。


远如无际近纷然，一棹吴波入楚天。水面如尘开又合，晚来寒日见山烟。


怀人何处章泉水，更复可怜潘永丰。仕路屈身还政拙，山林养志得诗穷。


神既不外骛，气亦当自和。松床荐石枕，偃仰得已多。鼻息出入通，呼吸相荡摩。阳光塞天宇，一定消百魔。是事非所难，彼愚分奔波。晓夕无停晷，耗散归蹉跎。


诗情閒雅笔舒明，吟到平时字亦成。老不厌山怀玉秀，静宜流水章泉声。殷勤题寄情何过，展转看来眼自惊。一任人间无此作，近闻巩至得同盟。


雪里何如月下逢，一般景色一般容。分明天地之尤物，便只枝梢画莫穷。


著意酬春得句迟，閒愁未必故人知。五更满院吹风雨，急起成章与子期。


点染烟浓柳色新。小桃红映水，日初匀。露收芳径草铺茵。凝情久，风淡起轻尘。梁燕已争春。折花闲伴酒，试濡唇。流莺何处语声频。阑干曲，蜂蝶更随人。


人已知予苦爱閒，更邀遗佚对南山。寻常城市官忙者，肯有心情到此间。


野花狼藉雨初晴，人在山南山北行。东风浅浅尚寒色，云映远天斜照明。


馀杭岳麓春还夏，只这心情各自知。衮衮官居随俗日，遥遥田里独醒时。州麾事业终何说，使节光华任有为。我老玉溪溪上住，醉迷风絮一吟之。


净坊成野约，乐地可清论。士以世何贵，佛于人转尊。茫茫空远志，历历任惊魂。连日岩花发，佳哉月下门。


甲马幽州路，英雄不自量。凯歌迎劳处，方识小秦王。


草树离离半拂烟，雨滋芳润转青妍。山人整屐山边去，黄鹄白鸥时导前。


楼高檐近瓦沟鸣，自远相传到耳声。客枕未安诗又作，隔河风定又疏更。


重阳未见黄花发，满眼青山如故人。且把长言索佳句，应搔短发任閒身。篱边千载陶元亮，谷口今时郑子真。屈指交游久零落，勿云情异与心亲。


碧叶瑶光发净香，薰风吹我小书房。日长饮罢支颐坐，忘却浮生鬓发苍。


狂澜正倒筑新斋，回我家声属雅怀。想到渊源深彻底，窥从涯涘溜浮阶。舜文正道须身见，佛老他岐定力排。今古沈浮几多少，滔滔应不与之偕。


投老宽閒寂寞滨，将身隐兮又何文。暂时相商相徵逐，留与江东日暮云。



        竹隐高深，夏凉日有清风度。苎衣绳屦。鹤发空相顾。翠扑流烟，又向溪翁去。青山路。要当同住。长古无尘处。

      

樟下临岐树色分，风沙吹日暗车尘。寻思何地无幽兴，不在山林只在人。


恨无佳句答情诗，搔首如何措一辞。知道春风动归思，篮舆山路想频移。



        年光虚度。能得几多消散处。莫恨归迟。得见新词不自持。山中酒里。笑语喧哗知有弟。此意谁如。世事纷纷一任渠。

      

地占高明因指顾，万人如蚁正卑喧。江声忽起晚风急，一片斜阳过眼前。


道林四绝初无恙，何必骚词抵死吟。我识輶车曾著记，潇湘流尽碧波心。



        老去情怀酒味中。水边林下古人风。岁云暮矣江空晚，谁识儋州秃鬓翁。人易远，语难工。春时犹记一尊同。苦心未免皆如此，只合挥弦目送鸿。

      

新语忽堕前，旷然销我忧。引纸为答赋，摇毫与冥搜。贫病雨未止，荒凉水常流。鼓琴谁裹饭，能记子桑不。


纸帘垂下竹炉深，火白灯青窗气侵。但可吟哦经我手，不须斟酌问它心。天寒频岁无飞雪，地煖连朝有积阴。万径千山踪迹外，踌躇足力咏投簪。


绛霄谁复记宣和，灯市钱塘未觉多。香动软红迷锦绣，醉扶娇翠入笙歌。南来渐向百年久，北望其如前日何。门外儿童正呼笑，小窗晴色且吟哦。


是中能娱人，岂为杯酒留。不知我何求，当复醉扶头。翩翩佳公子，临风仲宣楼。月满乃如此，对君可言愁。


一会灵山本宛然，因师又见别逢禅。吾庵钟鼓原无恙，共看炉前一炷烟。


月明深夜越来溪，撑得船回泊短堤。一片柳阴随水绿，山风吹起杜鹃啼。


雅怀好事伯皋子，游到三山又游江。收得巩郎诗一卷，归来杯酒话吟窗。


我思列岫亭，秋光满灵山。地高出林荡，下视城邑间。有时坐终日，邻僧亦往还。屋头木蓊蓊，砌下菊斑斑。放此麋鹿心，鍊彼冰雪颜。今日复何日，驱驰未能闲。


山深常抱白云眠，离远尘嚣恰十年。投老吴山小楼底，一簪华发暑风前。


老于交往喜寻僧，涧道微寒水未冰。尽日应身何处供，夜钟谁上佛前灯。


秋来事幽讨，发兴不能休。此身幸未老，焉能营菟裘。西山发秀色，南涧渟清流。山水无尽藏，似足供我谋。天然有奇妙，不待人力修。光景逐昏旦，节物因春秋。吏事非吾乐，世态非吾忧。耕凿图饮食，蚕缲作衾裯。更愿长丰登，庶几足所求。


愚闻象山翁，雄辩欲明道。君尝升其堂，叩击务深造。晚开山水窟，谓此可忘老。从容能几何，翁已终寿考。遗文力披寻，古制资探讨。想君念师门，没世耿怀抱。近从武夷伯，旧话益可考。岂惟翁所亲，盖自世之宝。归来过玉溪，惜别为倾倒。乐地无古今，春风动花草。


榜巷曰陋巷，作斋为茅斋。何愧安乐窝，其志安在哉。有子醉六经，有眼照九垓。应羡常山水，长从城下来。


檐外扶疏秋竹竿，冷清清地碧团团。四人话到离骚地，却怪从前有个般。


王伯规模有事功，偏方乘间得争雄。彼时应笑人成败，覆辙争知个个同。


雨收风外起晴丝，满地飘零积雪时。知道传呼有旌旆，行春无处著清诗。


起云亭不见，立尽水边人。满眼高情少，惊心得句频。龟毛真兔角，凤翼漫龙鳞。山泽行吟久，渊明漉酒巾。


西湖貌得一枝来，长夏风轩尽日开。老眼暗中时摸索，便知玉雪不能猜。


雨洗风梳万木苍，山容水色滟晴光。清明寒食春将晚，为觅桐君伫野航。


夜凉河汉粲荧荧，灯火天街更不停。十里珠帘真昨梦，杜郎霜鬓已如星。


数叠高山拥画屏，一声啼鸟唤春心。有诗更在斜阳外，归棹绿波烟浪深。


西湖非不佳，草木已变衰。芙蓉花虽红，奈逼清霜时。昔见决科日，春酣桃杏枝。今从秣陵来，我乃官于兹。纷纷许史家，悠悠王谢儿。吾侪抚书剑，百事胡能知。芜湖连大江，风烟荡湾埼。子归但饮酒，可逭寒与饥。


约我沙坑外，南豅共说诗。山林已黄叶，篱菊尚青枝。良晤真难事，相期若旧知。翩翩乘果下，想像入城时。


高人山枕晓，何必问钧天。自觉无他梦，谁言有此篇。交游疑是熟，时序亦非便。寒食蘧蘧里，清江忆钓鳊。


东南都会水晶客，髣髴西湖醉眼中。楚尾寓廛同一笑，蒲萄新涨藕花风。


山回溪净气尤清，落水声中反独荣。日照月移俱可玩，株株根畔古苔生。


午夜露气冷，明月忽已低。推窗此何时，蛩螀互悲凄。乃知南豅山，更有南豅溪。樵歌起老叟，牧笛吹童儿。百年漫戚欣，千载劳是非。口心忽相语，不闲尚奚为。磊磊千枝松，洋洋万顷陂。偃蹇衡茅下，匪惧寒与饥。


幽深终日冷清清，谁肯乘春过水行。杂踏轩车虽达宦，从容杯酒信豪英。静看声利身何绊，閒惜芳华意转倾。相对弦歌有馀咏，苦遭风雨也宜晴。



        萧萧两鬓吹华发，老眼全昏。徙倚衡门。岁晚寒消涧水痕。含情更觉沧洲远，欲语谁论。窈窕孤村。细雨梅花只断魂。

      


        一抹青山拍岸溪。麦云将过笋初齐。不知何处水流西。小阁路头吾欲醉，短蓬船尾客同携。酒边华发更题诗。

      

莫忘前人食息间，好将禄养奉亲欢。愧予行浅无堪法，幸子时亨能效官。经纬家声元自好，栋梁门户各相看。西风喜送吴中去，年少加鞭信不难。


法云宝月自空山，相业都归双鬓斑。便得人传图画好，百年何有断碑间。



        谁翻新曲玉溪滨。何日得为邻。醉里行歌相答，步随泉石松云。如今又是梅时候，只有眼中人。魂断幽香孤影，花前闲整衣巾。

      

风力作狂无所止，花片摇空当未已。谛视深寻孰与比，梅叶梨梢孕青子。春红正复可怜尔，三分前尘一分水。相将柔桑著筐篚，寒食北邙泣新鬼。繁阴匝地人醉起，哀江南兮临结绮。底用留情来赋此，夏衣飘飘欲轻体。


叹息通家旧，姻连岂异乡。江南流寓久，济北老成亡。健笔馀笺翰，高歌付酒觞。鹅湖玉溪路，无复见徜徉。


学海波翻笔底宽，逢辰当不负巍冠。只今得句因时雨，才思何妨若涌湍。


有酒勿惮饮，触事醉则休。风物既闲美，何为不来游。斜川眇千载，渊明岂常流。疏年记时日，依湍对鲂鸥。偶然值邻曲，崎岖想经丘。吾生亦老矣，怀古谁与俦。但笑勿悲鸣，百句无一酬。兹辰过霞山，又可绝口不。却怪和陶者，儋崖圣同忧。遥遥二子心，妙处未易求。


出宰清远县，且烧清远香。敛收平生心，岂谓蛮瘴妨。拖舟过高溪，话旧持酒觞。雁翔白云飞，秋思不可忘。


西湖南畔访诗僧，小艇浮游酒屡倾。犹是三人同眷眷，岂知一别各营营。有怀旧约空如梦，忽见新编复畅情。依约小山酬唱处，石城明月雁声清。


舣舟溪岸入山居，步稳秋原木影疏。尽日极知无市井，此身终是乐樵渔。鸟声自占庭前树，岚气时侵案上书。尊酒故人情味别，留连应喜到门初。


卧病空山里，公来忽语离。风行残叶日，霜净早梅时。湖上探龙井，天边入凤池。西畴富鱼蟹，能复寄清诗。


新亭地望是神州，夷甫诸人话转愁。又见江南描画出，古今容易得悠悠。


閒却身心堕一偏，从渠佳月更凉天。每思君子宜看竹，设道宜男谁戴萱。寂寂故乡通德里，悠悠往行孝廉船。江南过夏多梅雨，赋就郊居空放言。


不作骄浮态，还同谨厚为。决科将显大，脱选复逶迟。漕幕虽论荐，朝班仅取知。相看豸冠耸，忽听薤歌悲。


三年西湖边，薄宦良衮衮。春风我欲归，龙井不惮远。结客试幽寻，山深恨来晚。


小市春晴鱼上来，桃花休数鳜鱼肥。江湖不见玄真子，蓑笠风前事事稀。


门外长安道，毂击人肩摩。今时不云少，旧年不云多。市朝愚智尔，家国隆替何。组绶固若若，冠弁亦峨峨。


绕屋青青总是山，每吟山色句还悭。乘閒著眼烟林外，物色分明见一斑。


幽寻谁与娱，巃嵷而

      

宰上庐深迥，将书定苦心。夜声寒柏惨，晴色古苔侵。径侧牛羊履，山空雁鹜临。明灯拨残火，幽梦理寒衾。


去年水溢愁无地，今岁旱乾唯告天。润泽且为南亩计，清凉终作北窗眠。师兴而雨春秋传，星有好风洪范篇。上郭桥头看竞祷，大霞宫顶记曾迁。


苦苦安心见性，劳劳息气养神。向后有些斲丧，依前无限沉沦。


鬓丝禅榻纸窗西，柏子烟中落景迟。莫问少年涂抹事，病馀那复解题诗。


破碧沿青翻紫苔，浪声风约去还来。老身两耳多尘土，立尽山桥不忍回。


云驱风浩浩，日永雨垂垂。狡兔笑三窟，鹪鹩思一枝。


朝回日日晓莺边，宝带春风蹙绣鞯。过眼任题红叶句，放怀应点白云篇。沉香亭北宁无地，群玉山头别有天。更向紫微垣内去，衣冠文物是真仙。


庵高一宿觉，不是二乘禅。露柱灯笼里，狸奴白牯边。前资钦戒腊，参学待机缘。吸尽西江水，从将此话传。


山行仍野次，零落数家村。积雨浮秧把，随风护笋根。去来应自喜，将送与谁论。寝饭朝昏处，翛然付五言。


仁宅居郊秀，儒科载世清。致君才列寺，教子亦专城。宠数垂车佚，恩封进秩荣。逢辰俱动色，厚夜失吞声。


我欲春山去，呼儿取杖藜。弄晴方见日，吹雨又生泥。怅望还归舍，怀思未隔溪。会当舒此兴，花草步芳蹊。



        尽道今年春较早。梅与人情，觉得梅偏好。一树南豅香未老。春风已自生芳草。来自城中犹带晓。行到君家，细雨吹池沼。怅望沙坑须会到。玉溪此意年时少。

      

萱芽争出柳眉舒，积雪霜凝未尽除。一阵暖风殊著莫，傍人啼鸟亦忻如。


雨凉吹动木犀天，莫遣清愁棹酒船。独拥琴书去何处，又随符竹到穷边。区区事业皆身外，往往情怀只眼前。指点潇湘在图画，有诗无负好风烟。


昔守王道甫，作此跨鹤台。金行露气高，尝同斸蒿莱。九日长沙归，晦翁命予杯。至今清梦长，寂寂令心哀。君侯我辈人，能赋有馀才。复兹菊花秋，登临为徘徊。子美高李句，万里风云来。世道古犹今，兴也何悠哉。


雨后蝉声占夕阳，树疏林隙见云光。栖迟转觉秋来好，山里西风分外凉。


平生诗思弗浪与，一旦园池来寄题。得名当复主人胜，孺子之歌畴不知。


只道天河洗甲兵，一轩飞雨走风霆。客来睡觉煎茶饮，不特山前草木醒。


一夜云山落枕边，布衾清煖得安眠。五更门外闻朝马，始觉清风远涧泉。


连朝晴日破层阴，下泽翩翩兴愈深。水际风翻沽酒旆，静看飞鸟过平林。


山崦昏濛雨，溪流冷落风。隔城须会友，闭户独衰翁。交气游谭外，存神燕息中。可容诸念起，应与此心同。


山以水而胜，水以人而清。人水亦何事，乾坤无限情。酒好满杯饮，诗到一篇成。杜鹃风外啼，青林开晚晴。


稻田陂水菊花天，新筑轩窗醉酒边。情味故人如昨日，襟期閒客又今年。沉思节序俱同梦，剩赏风光甚欲仙。屋上青山展图画，雁翻秋影下平川。


点检山前梅蕊痕，花虽未放已销魂。纵饶老干摧幽谷，也胜繁华倚市门。冷落不成欺岁晚，阳和且可待春温。清香一喷红梢满，却月凌风未易论。


邂逅薰风醉酒壶，秋声俄已到菰蒲。扁舟西笑游钟阜，捃载东还入镜湖。尚友更思狂客不，爱闲时过放翁无。壮心老矣诗情在，满眼云山道转孤。


叹息骚人不我违，常同醉酒把花枝。如今但得流传赋，已久都无唱和诗。瓯粤州闾临去日，永嘉乡井入朝时。相思屈指秋鸿近，空使挥弦目送知。


屋上未融寒尚力，山头微积冻难开。照窗浑似月侵夜，落酒只疑酥满杯。蔌蔌剡溪粘短棹，重重庾岭压疏梅。新诗韵度慰岑寂，仰叹吾人殊有才。


雾气浑浑晓未收，不知苑外与山头。瓶花忽见花梢湿，画出春风一段愁。


绝叹交游落，何论比与周。座开今日酒，门款昔年秋。濯锦江头杜，玄都观里刘。相望风雅在，天地一虚舟。


宿雨起微潦，轻风生早凉。叶叶一飘蓬，溯浪开晴光。沿洄几年汎，眼熟云水乡。常苦乏佳伴，无人与成章。望望指柏阁，遥遥近溪堂。南豅在中沚，停篙且翱翔。进棹君未已，为我达衷肠。万事本如昨，此适不可忘。


彫零四海几人存，一一皆为我所尊。物色依然赋丛桂，谁知潘鬓老儿孙。


尽道今年煖，冬来十月中。更无霜共雪，时有雨随风。薄宦其如拙，浮生乃奈穷。衰颜负清镜，犹借酒能红。



        明月到花影，把酒对香红。此情飘洒，但觉清景满帘栊。人被好花相恼，花亦知人幽韵，佳处本同风。挥手谢尘纲，举袂步蟾宫。秋已半，幽涧侧，乱山中。故人过我，终夕乘兴可千钟。赖有曲江才子，坐上平章花月，不管老英雄。心事将何寄，醉语又匆匆。

      

欲浮一舸过东吴，小泊桥南兴有馀。尽道久悬高士榻，岂知重见故人车。诗家情味从来别，书院言谈分外舒。莲实藕花秋露滴，坐多题句转清虚。



        竹树阴阴流涧水，黄鹂飞去飞还。蓬门篱落小桥湾。更无尘迹到，我自爱其间。雨又随风催薄暮，轻雷时动云斑。归来凉意一窗间。病余真倦矣，睡熟簟纹宽。

      

轻风度林杪，乱山啼子规。流水去无迹，茅檐雨霏微。乍暖复薄寒，时时整巾衣。炊烟晚色起，呼童掩柴扉。


禅月台高冷，溪虚城背山。人烟知井络，鸟雀见湾澴。竹里繁霜后，梅边欲雪间。读书有幽子，岁晚更怡颜。


青松影里小桃花，山崦横冈人几家。牧童樵子自来往，水拥断沟留残沙。


雪后园林春已来，亭前花为醉翁开。暗香一阵知多少，徐步凌风索笑杯。


春风苑路百花枝，犹记青袍上第时。喜事为君尝把酒，交情虽我亦哦诗。传砻梅畔看新筑，鹫岭松间觅旧题。别后相逢乃如此，人生难得是襟期。


去年寒食姑苏馆，吟到吴歌子夜声。犹记春城芳草渡，一帘花雨画船行。


庵院谁人车马来，草生泥路石生苔。冢边只有千章木，山外宁无一点埃。先友到时多感慨，孤儿知后转悲摧。读诗何忍赓酬去，夜月吹凉曲岸隈。


蹑屐穿林归寺，持香裹茗寻僧。磴道已三尺雪，岩居惟一枝藤。


雨斜风骤树连云，荒远人家酒不村。小醉未成愁又入，更无情绪到清樽。


雪片才飞冬已深，诗家何在索沉吟。轩裳纵好从他意，笔砚虽荒尚此心。细拨炉灰空自处，缓回溪棹合相寻。腊前年后梅多少，愁绝孤山处士林。


凌风高挹浮丘袂，城郭山川正晚春。不为小亭清坐久，老来随处著閒身。


春风閒日小楼居，门外欢迎长者车。道旧祇如前日事，别来不觉近年馀。烟花帝里宜同醉，杖屦湖山可自如。趁取好怀寻好句，人生何必爱吾庐。


宣和殿上退朝时，万岁山中猿挂枝。今日江南无塞北，不禁毫素尚淋漓。


舟车亦过水村来，猿鸟无惊自不猜。化雨江西贵先觉，宣风广右属行台。诗书发冢人千里，桃李成蹊酒一杯。雪岸舣蓬春动处，寻诗野老亦清哉。


平湖溜清涨，乱石夹远流。洗盏与客言，展席惬我游。人生贵自适，世道将焉求。晚峰忽前列，鸟鸣来白鸥。


一斥归来上野航，老无羁绊试斟量。诗囊纵在那能赋，酒盏何嫌且细尝。点检丘园理花草，咨询里社见蚕桑。玉为山底冰溪水，鱼鸟飞潜意更长。


岁岁逢春不自持，诗成酒去必归迟。而今懒向花边醉，只拾荆薪撰早炊。


卖药居吴市，人犹识姓名。自惊无遁志，谁信有浮荣。野迥林须密，泉深水更清。春帆送归棹，天地一身轻。


相望春时又两年，深居山舍想幽便。故人生死惊零落，排遣寻歌付酒边。


风前月底尽幽通，影落香濡杖履中。几度吟来吟不尽，但知老树更穹窿。


我祖绍圣初，盖亦登名第。君家龙图公，实托同年契。岂知渡江久，游宦各零替。低头藉世禄，怅望月中桂。宜为俗辈嗤，敢作台阁计。子方英妙时，文已合斯世。煌煌庆元春，南省果高缀。相看慈恩塔，益振子苗裔。如凤千仞翔，如鹤九皋唳。从兹恢远业，其肯负六艺。志尚昔之贤，仕明古之制。清明到华要，庆会屏氛翳。叹我正浮沉，期子转磨砺。载咏章泉诗，词林信根柢。


茫茫天地宽，山水多回礴。一山复一水，又尔为聚落。聚落成城郭，贵贱分忧乐。岂不知其然，何苦生厌薄。


柱杖墙阴润，闲寻荠菜挑。不禁芳草外，初日下梅梢。


年年羞插菊花游。华发不禁秋。此日遨头寻胜，消除万斛清愁。湿云凉雨南台上，歌动玉溪流。俯仰人间今古，多情破帽飕飕。


一片溪流一片山，世氛元自不相关。松溪直上山头洞，僧亦何能识我閒。


迎时上下本谋身，身老难禁物态新。到得朱金为我乐，却嫌人笑我知津。


苍然山抱溪，游子意何主。雪残崖下日，风落泉上雨。严陵固莫及，玄英亦堪数。岚静白云深，扁舟过汀渚。



        的白乐南枝横县宇。空山无此新花吐。手种几多梅。迎霜今已开。簪屏聊隐几。诗与君应喜。更报晏斋翁。相将索笑同。

      

沉沉听雨坐，瓶花养香梅。鼻观得此供，息定本气回。春阳已大壮，阴云尚难开。小窗千叶黄，眼尘一清哉。


一亭寒美老弥明，閒里经春自喜晴。拄杖披衣随处歇，有时应觉意和平。


万里江天雪意浓，舣篷觅句愧诸公。相逢不数山阴夜，酬唱难追正始风。一饭已形云子白，举杯更泻真珠红。片帆西上君须记，兴在远村丹树枫。


儒人从昔价连城，籍籍纷纷可浪评。力政既经秦六国，陈言多笑鲁诸生。怨缠楚些情何极，秋绝商歌意未明。村晚忽惊黄叶坠，又当寻取白鸥盟。


贤关有子上云梯，更著谈空说妙儿。窦十郎于今可庆，庞居士在古为奇。双全福寿人皆仰，三昧薰脩我独知。春日千花记初度，玉溪閒客为声诗。


彭泽非缘懒折腰，便如莲社也萧条。经邱寻壑归来事，醉眼兴亡日月飘。



        春色入芳梢，点缀万枝红玉。莫道怕愁贪睡，倚新妆如束。纷纷桃李太妖娆，相对夜阑烛。记取疏花横处，有暗香飘馥。

      

雪晴如雨滴茅檐，近溅横飞远复沾。风定渐和归几研，日斜微透入书签。也知坐久须还起，便觉炉深不用添。麦陇高低应更润，青青整整动纤纤。


人非不知我，知之欲何求。钱塘一都会，江湖水悠悠。岂无美少年，亦有杖白头。吾侪出入地，汎乎不系舟。急谋斗升尔，颜面那用羞。忆昔南渡来，衣冠几春秋。世道递升降，人物稀复稠。纡朱怀金者，信足乐辈俦。细思黏鱼竿，家山本田畴。朔风吹眼眵，触事风马牛。且如诗中仙，可以追逐不。


落尽篱前一树梅，海棠禁冷未全开。待晴自历郊原去，苦雨谁从涧壑来。近喜交游能好句，即须解后与深杯。佳人望断碧云合，九十日春馀几哉。


郊居多幽香，衣被风雨之。樵青采掇归，清气尤华滋。枰棋了胜败，蛮触彼一时。鲜鲜何满丛，瑶葩赋山栀。



        暗尘明月小桃枝，旧家时情味。问而今、风转蛾儿底。有谁把、春衫试。景龙灯火升平世。动长安歌吹。这山城、不道人能记。甚村酒、偏教醉。

      

团源古君子，老去孰追随。隐约孙能奉，高深我却知。家传无自画，乡荐有谁为。成立须勤苦，清哉是祖师。


柯叶贯四时，不为寒暑变。理事俱到处，因之亦可见。


云连山色晚青苍，雨激平畴土气香。清入断畦才汩没，黄流别港又瀰茫。


白发垂垂访故人，从渠今昔话头新。留连樽酒空搔首，点定书文且放身。见说得泉寻窈窕，每经来路喜嶙峋。谁知赤叶青林外，又见梅花是小春。



        三年重到严滩路。叹须鬓、衣冠尘土。倚孤篷、闲自濯清风，见一片、飞鸿归去。人间何用论今古。漫赢得、个般情绪。雨吹来云、乱处水东流，但只有、青山如故。

      

东风满地吹瑶草，水煖双流山四抱。参差楼观倚晴空，林霭乍收初日杲。杏桃婀娜开花早，蝶绕莺迁鱼在藻。人家篱落动耕桑，溪女往来翁唤媪。务头腊酒贱仍好，麦熟官清农晏保。岝崿峰高多醉游，天目潭深无旱祷。谁把丹青能一扫，点缀毫芒殊可考。分明融荡紫溪春，路入烟霞是仙岛。


谷口从游久，流光恰六年。湖山常尽日，樽酒或谈天。世岂无他士，公应自昔贤。有閒应念我，归去白云边。


我思灵井幽，山围路高远。青山四面合，风声自回返。时携一尊酒，坐石至昏晚。岚光发深窦，翠色明绝巘。荒寒集鹇鹧，渊澄见鲿鰋。年来事寸禄，扪心愧嵇阮。


荠甘荼苦本难齐，苦尽甘回信不迷。日日晓凉和露采，山间寻得便提携。


到处逢春酌，闲吟过此生。落花亭上饮，芳草岸边行。我亦非无兴，人应不负情。风光共流转，楼外远山明。


锦翻香字彩笺轻，折尽青青柳下亭。半夜隔江风月冷，碧云深处是诗星。


怀玉镜台开远晴，灵溪葛水去无声。园荒不碍凭高立，径侧何须委曲行。露气已浓清可掬，日华初上画难成。闲居九日依辰至，举俗胡为亦爱名。


敛膝贪窗日，抽身避隙风。深藏破屋底，困处小楼中。旧雪积犹在，新霜冻未空。壶浆无剩绿，炉炭尚微红。


当年权可气横秋，此日匡山亦雪不。莫恨禅床人寂寂，可论书院鹿呦呦。


何处逢人可共杯，老来空觉岁时催。门前涂路无芳草，山里林园欲放梅。残雪未消经小至，繁霜犹冻待春回。好诗寄自章泉水，起我寒心一寸灰。



        花影半。晴色乍开云卷。择胜寻春愁日短。雨余山路晚。涧底桃深红满。人意不禁闲远。胡蝶绕枝啼鸟怨。东风吹酒面。

      


        杏花雨里东风峭。不比寻常开了。枝上飞来多少。人与春将老。山城灯火笙箫杳。梦到十洲三岛。睡觉绮窗清晓。绿遍池塘草。

      

独游有妙理，拓落空自知。丘壑始晴日，涧溪轻暑时。胡床看题字，佛屋思咏诗。宜非车马喧，得以同襟期。


班坐横碧轩，便足了吾事。水南冻雨中，岁晚欲何为。人生衰荣尔，翻覆当有自。使君真不凡，宾从随听视。偶然理窗楹，岂曰登临地。吕曾骨已朽，方来重增喟。萧闲著我老，婆娑恐容易。惜乎一杯酒，未敢驻千骑。梅花山翠寒，孤香发清吹。


浮家泛宅玉溪边，小泊茶楼又过年。山郡野花共酒盏，天街官柳望吟篇。平吞馀子价可待，倾倒诸公誉正延。日复故疆须老手，步归青琐伴金蝉。


亭上清诗得两苏，空留精舍作僧庐。地因人胜合题句，山以姓知缘读书。一径虚明连别屿，小溪清浅过平湖。笋舆少憩烹茶去，转觉秋来兴有馀。


南屏金鲫鱼，苏仙昔尝观。后来临池人，谁能散馀餐。西湖多胜处，见此心独宽。乃知贤达游，百世留清欢。我来秋初晴，凉风动澄澜。洋洋复泼泼，两两时单单。相彼纤介尔，赏音犹独难。士生天地间，寂寞何足叹。


叹息凋零旧，江城北客稀。宦涂谁衮衮，里社独依依。曾决文闱胜，才从将幕归。清霜吹夹路，老涕亦须挥。


楚山突兀起危亭，消得登临醉复醒。云锦地连无俗客，玉真天与集仙灵。烟霞明灭心逾远，松竹回环眼自青。何日主人同胜赏，小舟波上待重经。


古达多从隐，巢由复卞随。既拚身似叶，何藉命如丝。世道无庸憾，人生有不为。深山穷谷里，莫负酒盈卮。


本是山中向腊开，如何亦入帝城来。插向瓷瓶疑有语，大家都莫管尘埃。


摇落秋风急，萧条易水寒。悲歌谁激烈，宵雅自平宽。本道尊中国，何庸伐可汗。山居闻备塞，莫厌腐儒餐。


覆雨翻云转手间，阴晴都付与秋山。老年心绪偏宜醉，长日工夫只为閒。


丛祠寒霭舞神鸦，归路禾场日未斜。回望幽人在深隐，山明红叶水明沙。


人之二帝三王道，加之孔孟杂佛老。存心养性以事天，五伯秦汉诚草草。


蒸雨隘闾巷，茶山午风清。同吟方斋人，禅老相送迎。隔城带湖光，更约畅叙情。轻云转雷晚，静定天宇明。


钟声来远寺，暝色起前溪。霜夜断鸿急，风庭落叶知。


妻妾能羞亦可嘉，而今那有此人家。买臣见弃苏秦逐，却悔施施尚尔誇。



        归锦堂成，云汉上、天垂新画。有朱颜绿鬓，禁林仙客。玉局暂从香火社，金龟未报文章力。看彤庭、赐第别承恩，居君侧。斑衣戏，蟠桃摘。翠袖倚，歌檀拍。正祥开初度，颂声千百。又是腊前梅态度，几多春近花消息。想明年、今日醉西湖，光辉赫。

      

三篇怀友赋新诗，浑是经书有德辞。须信胸中本泾渭，交游不为俗推移。


倦作京华梦，秋霖失旱乾。故人相见后，不觉话悲酸。酒盏还更酌，诗盟复肇端。如翁真老大，莫数郑都官。



        水绕孤村客路赊。一楼风雨角巾斜。举觞无复问煎茶。夜静曲声初喷竹，酒深烛影细吹花。明朝飞鹭起圆沙。

      

两峰堂上两峰寒，不许他人俗眼看。我觉秋晴林路稳，步回幽处叶声乾。


紫菊红萸仍酒美，万里秋云接天水。登高能赋我何堪，会逢其适聊尔耳。苍山小亭看弈棋，不有此客无此诗。古往今来吹破帽，河梁归路月明知。


池阁新晴见海棠，试将杯酒问春光。主宾可是风流杀，一片红云过夕阳。


今年第一诗，白云咏玄英。应知避人尔，老去何心情。烝哉文皇家，身世徒自惊。结庐钓台下，偶然留姓名。苍苍云山高，雪后江水清。崇朝起春寒，遥林舞风声。扁舟转晴午，馀思柔橹轻。閒僧奉香火，客来亦逢迎。笑指严与方，可以观我生。彼此各有时，三吴是神明。


武夷山翁今已仙，此书留与学长年。丹砂夜就龙虎鼎，后之读者心应然。


只宜乡党与州闾，天下英名不可居。奋迅临边虽似壮，差池退隐实非疏。纷纷虽满庸人见，历历难逃识者书。晚对匡山应自笑，却将心事赋兵车。


涧头薄暮看桃花，忽见高人来过家。一酌扶藜村坞去，夜清灯火思无涯。


分教随为大，公能过我庐。缙云尝和句，湓浦近收书。天府人间仰，甘泉帝所除。无高情复见，官路竟何如。


开帘卷书坐，燕声烟雨中。时物依辰至，春社古所同。岂不知其然，岁月何匆匆。拥襟一闲谣，林花落檐风。


寂寂无人倍觉秋，雨声风色骤还收。高林背日孤城脚，细草堆烟古渡头。中夜荒鸡刘石舞，上林飞雁子卿愁。相看篱菊岩花后，华发清尊可罢休。


胸罗星斗明是非，旁人谁知杜德机。濯足理发两眼睡，千载寂寥吾与归。


抵掌挥觥不待诗，共看泥土蚓鸣时。晚来吹彻垂垂雨，未必骚人总得知。



        小楼春映远山横。绿遍高城。望中一片斜阳静，更萋萋、芳草还生。疏雨冷烟寒食，落花飞絮清明。数声弦管忍重听。犹带微酲。问春何事春将老，春不语、春恨难平。莫把风流时节，都归闲淡心情。

      

檐宇阴阴听雨眠，推窗清润满平川。旧低竹叶新槐卷，当见横流入稻田。


日中为市昼昏昏，万代交驰不但今。江浙之南数吴会，九天宫殿五云深。


章泉佳处试徘徊，日照松根石上苔。见说南山有幽隐，诗翁邀我过山来。


吾家同出郓州梁，冷落江南各一房。梅下水仙京洛种，吟成应话故园香。


相逢虽数数，共话祇匆匆。不觉中秋过，还当九日中。登台嗟往事，觅句忆高风。人物方彫谢，吾侪孰与同。


岝崿峰前野翁亭，溪声常在山常清。我来尚想坡仙灵，刁令遗事犹芳馨。寒烟浓淡晚雨零，主人醉客客未醒。他时此地谁重经，俛仰今昔俱忘形。


起来片月尚朦胧，汲井开门露滴空。隐隐雾横山澹薄，蛙声犹在小池东。


寒力嘘云积渐生，倚梅偎柳大多情。望迷鳷鹊光先起，戏就狻猊势亦狞。字字添酥惊怕晚，丝丝弄粉恶差明。谪仙檐下人谁画，更著飞花舞落英。


草木易黄落，倏然时序交。岂无素心人，松柏不改凋。今日我重九，惘然风度高。起寻得良觌，南雁将横霄。夸毗信谁子，短世亦已劳。旱暵乃天运，惔焚禾谷焦。一歌百世苏，重歌千载陶。唱予而和汝，其雨复崇朝。


西湖随寓数椽下，又与閒人作小诗。便做心情嫌广厦，我生如此尽相宜。


陶陶兀兀里，浑涵忘所知。恍如天地初，清浊未剖时。人苦前识尔，触物劳心思。弃置便弃置，况此有酒卮。一酌入醺酣，重觞到淋漓。勿苦事边幅，醒将何所为。


篱边无菊可清尊，又见行人别我门。随意一杯非畅饮，徒知九日欲何言。寒烟淮塞干戈满，野路江村鸟雀喧。滕阁迥临云雨上，好依英簜说丘园。


倚遍阑干弄花雨。卷珠帘、草迷芳树。山崦里、几许云烟来去。画不就、人家院宇。社寒梁燕呢喃舞。小桃红、海棠初吐。谁信道、午醉醒时情绪。闲整春衫自语。


日日公侯衮衮，年年人士纷纷。伊尹周公孔子，殷勤留得斯文。


历历山川旧，舆篮我为迟。偶同三友去，又作一篇诗。怀德樟丘远，阊门玉片思。僧窗攲梦枕，休问夜何其。


夜严风色冽，开门恍奇绝。谁将连日雨，幻此琼玉屑。林深竹初折，涧浅冰复结。望久忽烟销，山明见松雪。


家林何在梦魂飞，闭阁焚香醉似泥。火冷灯青推枕坐，幽怀无处觅诗题。


新凉吹到数行书，香入岩花麝不如。知我京华老无力，满壶清酒载勤渠。


惜此郊原一日春，高山山下葛溪滨。声传远树知樵斧，影落横波识钓轮。步稳折花空到眼，兴阑啼鸟更藏身。与君扶路乘残酒，清夜醒来梦亦新。


云窗月当午，小醉人未眠。儿童鼻鼾雷，听息方绵绵。万籁一以虚，性地开其天。入林山自深，金涧通瑶泉。


春风绿遍林间木，想见晴岚扑閒屋。山人琴剑未归来，知谁把我残书读。


早鬻翁归去，窗寒自拨灰。算程明日到，失记去年来。雨叶频仍堕，雪梅相次开。吾生亦华发，易怕惹尘埃。



        扁舟撑月转江湖。烟水湛金铺。篷底晓凉歌罢，肌肤冰雪初扶。诗人自是风尘表，佳处句能摹。属玉一双飞去，荷花香动菰蒲。

      

柳下葛徵君，受用得自在。宴坐孤山南，湖山自澎湃。不受爵服吞，蒙庄大块噫。三年遥相望，妙寄入天籁。尘尘与刹刹，超出净名外。


忍浣城郭尘，来访南豅友。留连既听雨，放浪亦市酒。谁知桂满门，自觉香在手。秋思今如何，闲吟为之久。


雨绝遥遥何许吟，一封得得乃斯寻。直教宛转生新意，徒益凄凉老旧心。


雨重乌臼树，风微萱草花。重携万安酒，再瀹建州茶。邂逅年何晚，情亲日自加。两君真玉立，而我愧无瑕。


春山有梅，萼绿香洁。爱雪宜霜，凭风藉月。花已开明，枝复横绝。翠袖天寒，供吟试折。


閒身襟抱为君开，山已高深水漫洄。趁得春时花下饮，犹思秋夜月中来。留连自觉太多事，潦倒相从更几回。诗到唱酬成宛转，悠悠今古复关怀。


积潦奔湍响涧阴，风回隐隐更沉沉。如今又识临流乐，未信濠梁有是心。


海棠枝上日，依旧照窗明。文会惊犹在，重来咏转清。林庐记经始，花径已栽成。良友仙山去，空留百世名。


一溪明月汎清深，醉泊滩头筱径阴。静夜蛙声鸣又歇，砌蛩秋近已微吟。


閒收神观与天游，坐断空山百不留。只许梅花恣开落，春归幽涧水风流。


云绕蹊间水满豅，豅中来往少能同。溪头系得扁舟在，更约乘流载短篷。


残春叫鶗鴂，百草为不芳。钱塘江涨沙，往往变田桑。一风或十雨，冷煖殊未尝。起视天宇高，俛知人世长。俄而登大楼，老面各已苍。慨予复何言，忘却离思伤。振衣问荒野，税驾辞康庄。细收箧里诗，尽秘囊中方。山堂有故园，绝出名利场。颐神以养寿，更炷琳宫香。


一年春好处，都在水边梅。似雪因风起，和烟带月来。


山翁包题抵书信，盥掌剥封乃茶茗。更看健句团笔阵，得之足以忘食寝。清风两腋何敢辜，常日诸人当聚饮。陆子泉头活火煎，一啜须令各苏醒。


郴阳犹记苏耽井，书后空题应物诗。屋角数枝垂熟日，人家同饮过来时。清霜尤美还经眼，噀雾微酸不上眉。竹院未饶仙老胜，洞庭何似玉溪湄。



        归来又喜山中约。菊枝桂树真宜酌。兴尽只观山。秋深方闭关。会须追雅步。策蹇或肩舆。少待必能治。膏肓泉石医。

      

微禄养閒静，冉冉惊老境。谁知岁月速，复此霜露冷。齿发堕江湖，家世本箕颍。无效彭泽翁，茫然吊形影。


只道沙坑近，招之阿那边。不知风雨夕，能过小溪船。


传芭兮撷英，陨叶兮槁茎。美人天一方，失势名不荣。暑风自南至，凉月向西生。良图弥用励，意气人命倾。


燃烛炽炉炭，小雪冬已深。朋从把薄醪，不受寒暑侵。山空风夜号，落叶鸺鹠音。挥手语坐人，尽醉惜此心。


梅开诗就适相逢，一样精神别样容。只恐芬芳花易谢，诗人情性却无穷。


周宾既已往，旧话三十年。清哉卓庵地，龛灯照云泉。故友独此翁，老大穷当坚。一身鹿覆蕉，百计蚁磨旋。诗来起我思，山泽庞眉仙。


心情虽在语皆非，强写春风不似诗。一雨小楼烟淡淡，满山斜日树离离。


撩乱蒙笼黯淡中，海棠收叶尚藏红。燕支肯负匀妆浅，翡翠何贪剪刻工。酒病未苏还懊恼，春愁才解易怔忡。流芳催得年华老，又见啼莺转小丛。


散庵常喜沙随字，更莫说他湍石翁。忽得行书难独享，急将回施散庵中。


伊人学有源，疏汝导瀍涧。相羊辟雍水，他年定名宦。谈高如已仙，笔妙疑善幻。池龙驾车辇，天马脱鞍襻。平生诸公间，抵掌肯讥讪。顾我方卑飞，藩篱趁尺鴳。相逢山水县，不觉逼岁晏。时评道精粗，万折归一贯。更及羲文易，后世明忧患。行藏思鼎钟，舒卷付藜苋。飘零朋旧交，俛仰亲故盼。因知昔能贤，此趣亦俱惯。茫茫造化广，局局天壤间。溪山偶登临，古寺履危栈。老来身本閒，懒去情转慢。词场足金章，决科信须绾。霜天忍分手，恻怆涕空潸。夜坐把离杯，寒声度鸿雁。


转觉亲知少，旁观事绪多。百年从汩没，一句待吟哦。小雨催新桂，连阴养晚禾。山深秋涧水，清溜亦盘涡。



        未就丹砂须九转。谁把新词，歌绕梁尘遍。拍拍韶华春意满。揆予初度文何健。恰是山花汀草远。独乐园林，不梦笙歌殿。灵气仙才非袓

      

丽泽同窗不一人，是时文物动簪绅。年来此话谁能问，老去知君我独亲。天下传闻难见道，世间来往易知津。持醪野路江梅底，后会相逢意转真。


前时秋熟不能留，愧此常生间阔愁。见说长翁游隔郡，欣从重客到吾州。阿咸唁戚因迂步，诸友适来如合谋。居士闻斯须大笑，閒中离合等浮沤。


满地霜风吹晓色，荒寒犹有菊枝香。不知篱外舆篮入，正尔亭前扫叶忙。急取绳床坐夫密，旋寻酒盏引而长。老怀老眼老谁语，閒处閒人閒自伤。


远峙山常峻，幽泉水自泠。几回灵井曲，如入九峰屏。雅以平生旧，空怀万古灵。诗成霜露湿，原上草青青。


风箭急吹疏雨，云峰时转轻雷。修竹小亭山下，乘凉犹记初回。


閒居谁与娱，寂历满黄叶。冬晴日气午，乘暖得步屧。儿仆为游园，俛仰才自惬。亲朋忽过我，少坐情意浃。烹茶味既爽，穿林景逾接。纵游星居寺，僧房颇稠叠。随流觉路熟，更见沙觜涉。道院出香鼎，春山弄书箧。留连一两杯，设饭羹用筴。亭虚列峰峦，溪净映城堞。跻攀重阁晚，览句费目睫。归欤语河梁，分手兴未帖。吾衰子俱壮，岁莫何术业。从来评道德，亦必在耕猎。好恶空纷拿，利害漫慑怯。郡国有惠养，朝家有调燮。孙膑为断足，范雎至折胁。尚能变轩昂，未信祇萎苶。庄知冥灵春，佛说恶浊劫。无视雾气蒸，飞鸢堕跕跕。



        海棠欲谢绵飞柳。柳丝自拂行人首。上巳是清明。新烟带粥饧。轻阴帘幕冷。闲却秋千影。曲水兴无涯。丽人花半遮。

      

行藏知在倚楼间，雨际烟峦接九关。著脚既高心自远，问言何似岳前山。


瓮头白酒香初酿，凭藉一杯归太和。本自无愁更何喜，暑风池上看圆荷。


秋山响松竹，漠漠起云阴。褰裳过石濑，望崖荒草深。谁家窗户开，少寄閒澹心。茗醑无不可，所畏尘雾侵。


春来閒谈竟谁同，啼鸟漫山弄暖风。章泉水生野花发，老眼古意唯此翁。


转觉心情事事疏，题诗常是懒能书。相将又见西风起，尚喜携琴到处居。


幽幽溪南山，古寺占岩曲。昔人不可见，佳处欲何属。素秋集今雨，清昼话前躅。因君重徘徊，煮饼饮醽醁。


羊陆规模远，龚黄政事多。剖符欣委寄，视篆欲如何。秋入江湖道，寒生淮泗波。提封新保障，对境旧山河。吏蠹应铨择，民穷藉抚摩。蕃宣归俎豆，盟好戢干戈。才大知谁识，诗成想自哦。风云尝负剑，雨露忆鸣珂。缓带从簪履，凝香接绮罗。雅怀今郑谷，壮略古廉颇。


朅来固意惬，倏去诚愿违。敢云一语是，未省百事非。春雪遽落落，春花亦菲菲。举手酬座人，酒美翁不归。


眼中林密更山深，昧昧从前直至今。且与儿童誇好节，岂无交友话閒心。繁霜似雪空疑画，尽日移时肯废吟。欢喜有诗余半隐，遍游朝市却山林。


寒食同为异乡客，欲寻杯酒话花时。岂无它可倾三盏，那有閒能把一枝。衮衮市朝徒势隔，荒荒湖海付心知。牡丹天气金笺在，华发居头且送诗。


幽草清更佳，被花多白红。鸟啼蝴蝶乱，村村是春风。人无杯酒饮，不得此意融。春过夏将至，迤逦成秋冬。


叹息弥襟强拄撑，人间閒处且閒行。风光漫与酬诗债，岁月何堪说宦情。近脱市朝谁信我，久居荒野孰如兄。青青又满新成竹，相望章泉夜月明。


长洲茂苑关门睡，忘却蓬山梦里游。尔雅一生无浊见，离骚千古有清愁。涝田检放难终岁，寒事经营易得秋。欲寄潜鳞寻过翼，望穷云海复悠悠。


暑天常欲踏层冰，未雨低垂气不胜。田里三农那可旱，闾阎万灶信如烹。


人言诏节忙，我觉诗卷暇。寄之章丘深，何其相慰藉。使君真不凡，往往凌鲍谢。传观俗眼惊，幽怀语寒夜。


常记林间烧笋时，饱餐香饭浪吟诗。如今白发王城里，甜苦堆盘只自知。


今年风雨暗寒食，一夜垂垂直到明。原上子推将隐矣，从来此路少人行。


披藿南岩寺，无僧林荡虚。崖悬徒可望，泉滴又何居。时世悠悠转，心情落落疏。山行有吟啸，佳处莫踌躇。


老木埋云水浸沙，常言山尽是天涯。谁知却在天涯外，髣髴青山似旧家。


暄风移日过庭皋，倦拨残书首重搔。门外不知山远近，短墙横浸绿周遭。


闲身八桂复清湘，邂逅犹于敬不忘。写作斋名君记取，他时拈出话尤长。



        买得船儿去下湖。这些天气近来无。清和风里绿阴初。酒不为渠间放荡，诗应嫌我太粗疏。酒徒诗社复何如。

      

髣髴徂徕老，因诗只溯风。胡为犹尔健，应怪懒能工。此道今皆弃，高情自不同。和成千里梦，题寄欲归鸿。


幽讨过真隐，同抱白云眠。夜呼醉道士，取琴咏琅然。松鸣檐外山，水落桥下渊。推窗挂星斗，清神浩无边。是中宜共如，此外凭谁传。孙登苏门啸，子猷剡溪船。古来贤达士，往往如春烟。浮名竟何益，毕世空林泉。纵观彼斗筲，畏涂竞争先。舆马能几时，鼎镬已在前。


落日洲渚明，水石鸣滩声。临眺一何乐，共此人境清。游子未忘情，亦复小诗成。东风波粼粼，为我吹酒醒。


溪头拍浪鼓喧天，惊动山翁一觉眠。且喜和番征战息，儿郎赢得斗龙船。


二力扶舆去，荒寻何所之。章丘菊已花，章泉梅欲枝。孰不有先友，我乃得旧知。尘鞅懒复整，且分鱼计诗。


使君襟抱中秋月，閒饮宾僚醉野人。倒载去寻高阁古，落成未试一桥新。山城明岁当回首，云路兹时好发身。唤起嫦娥驾轮玉，不知何处著纤尘。


春风花下一杯酒，潇洒玉溪溪上头。醉里只知倾意气，别来谁识诉忧愁。霸王城畔看遗迹，归雁亭边忆胜游。他日相逢更何许，夜深灯火记绸缪。


推窗閒为写江天，水色浮晴澹薄烟。嗟我与君皆老矣，橹声帆影眼茫然。


乱峰高下抹晴云，眼力都无远近分。绿叶亭皋新竹外，一巾华发更斜曛。


今年云物风吹雨，山涧关门亦可书。烧叶炉中煖红酒，静听檐溜落阶除。


引镜吾虽瘠，韩休谏疏多。君心在天下，欢乐竟如何。


夜长风雨撼空山，老意幽怀尽自閒。更是一庵人不到，纸屏藤枕竹炉间。



        风回香雪到梨花。山影是谁家。小窗未晚，重檐初霁，玉倚蒹葭。社寒不管人如此，依旧在天涯。碧云暮合，芳心撩乱，醉眼横斜。

      

报政冰溪岁晚时，清心馀韵忽横枝。仙坛观上陵阳子，化鹤千年华表词。


边韶经笥任嘲眠，底用回澜障百川。系马堂阶官独冷，秋来应喜雨公田。


溪堂不到又三日，忽有松声来赋诗。误喜新凉风雨过，懒收窗下著残棋。


隔帘花过叶初青，一段清和倚画屏。已是春风生昼寂，小楼新月更亭亭。


秋高山静一檐月，只许清光醉老身。蓬藋之间见花竹，灌园休说汉阴人。


使回挥橐试从容，诗在腰围瘦减中。金重内分知带赤，花明殿后映鞓红。闻呼巧匠重陶写，好称朝章答化工。更待狨鞯印如斗，转庵元是有家风。


上人何方来，解包与深游。翩然松下吟，意行崖壑幽。渊渊水色古，疑卧蛟龙虬。雷雨当满盈，奋动无此留。


震雷飞电起云霓，想见铃斋闵雨时。十里颂声传道路，万家和气舞童儿。眷隆芝检闻归诏，恩浃棠阴有去思。行客为公停桂棹，坐看丰稔喜成诗。


病起支颐久，形神稍稍安。岂堪誇壮健，只怕已衰残。希圣心无倦，求官意渐阑。不为君子弃，何恨对瓢箪。


高田下田流水声，前村后村鹁鸠鸣。山矾已开桃已谢，霏霏小雨未成晴。


人家蚕麦祈晴日，城郭山川断渡时。隐几正看千佛偈，敲门谁送两篇诗。


冬深犹有水仙花，雪打霜催更好葩。岁岁山间连槛种，数枝亦足傲尘沙。


柳垂田水浸篱桥，月上苍茫影动摇。秋不为他人事改，时间徒自客魂销。歌声感耳如何夕，酒力熏心匪一朝。推枕觉来风四起，凉侵双鬓发萧萧。


春风山路散晴光，柳欲青青梅正香。试上篮舆载壶酒，也教人道去寻芳。


信城多士固多才，乡老凋零安在哉。自哭湖团王处士，每逢人逝有馀哀。


月到章泉白，冥濛入杳茫。四边山影乱，一路水声长。促织吟方动，流萤起复藏。梦思飞羽翼，已堕晏斋傍。


小楼清坐意何如，休沐虽闲叹索居。解粽未忘良夜饮，研朱犹作午时书。风生暝色天横幕，云捲晴光月吐梳。朗诵离骚抚空案，独醒笑杀楚三闾。


潮上钱塘海舶行，片帆攲侧度空明。颠风骇浪时常事，三老长年未必惊。


北客相从能几家，故庐谁复话京华。君因父母思仍赋，我亦姻㜕怅不哗。竹院风烟元有地，玉溪人物岂无涯。同来大半多先契，冻雨吹寒湿岸沙。


竹隐高深处，江南怀玉村。此老已华颠，清门非市阍。缓步泉周遭，放眼云吐吞。野马阅众甫，冥鸿本孤鶱。经年未能往，梦思疲我魂。是中夫如何，不以俗谛论。时来五七字，惨惨感慨存。想其树扶疏，绕屋夏箨翻。


麈尾缘尘已一年，北关门外夜行船。萧萧秃发深秋影，心往形留只慨然。


尝看晋宋语，无忌酷似舅。焉如施与徐，共学乃师友。固应在同声，亦何苦遗臭。我独乏雅正，蓬心乱苗莠。


每恨居山浅，扶舆过九峰。尘销草色淡，岚染木阴浓。瓢饮真堪羡，盘飧粗得供。一庵饥渴外，何事入心胸。



        春浓人静倦游嬉。烟雨战棠梨。翠径乱红无数，频啼枝上黄鹂。小园流水溅溅处，绿遍谢家池。怨月恨花滋味，泪痕犹染罗衣。

      

鲸波环甬东，生犀驾鳅船。戈旗耀玄甲，声震登莱边。运柁指河洛，连樯捣幽燕。中坚有宗臣，重望推世贤。神机赞庙谋，天授黄石编。青春策名勋，幕府当慨然。英英台阁姿，秉羽宁拘挛。贾勇出绪馀，一举四海全。云帆万里风，杕杜歌劳还。


文行士所贵，世或鲜知道。道通天地人，斯足为我宝。文高多外驰，行实徒自保。意诚而动化，岂不在深造。其间有径庭，一一宜探讨。探讨自得之，乐哉可忘老。


常与交朋奉杖藜，放怀携手动移时。苍茫溪北溪南路，忍对交朋只自知。


萼绿花仙作尔梅，肯随尘态向人开。是中只可添风月，兴熟遥知得句来。


天下之好事，不我则彼为。何必独我出，然后为得时。但恐才学短，讲论日以卑。岂止身非贤，君民何所宜。我虽无用处，连蹇于茅茨。所幸眼未昏，英妙见于斯。君学既不器，君才复不羁。一尉已三年，东上不可迟。国家仁德深，丕冒及四夷。中间台阁尊，政事多皋夔。拔茅果汇征，四夷易鞭笞。薰兮方南风，听我歌此诗。


绝俗寻幽岂好奇，章泉不信更何之。仁贤固曰能亲炙，交伴要之岂诡随。去泊玉田虽宿雨，回程冷水喜晴飔。那知更著张饶县，风雅还吟五字诗。


武夷仙客话尊前，转觉相忘失醉眠。诗眼文心既如许，古今才调岂徒然。


发已经年白，今朝又到须。形容真易改，心事合全无。晓室开青镜，晴窗据槁梧。门前谁送酒，不恨老东吴。


细水收晴露浅沙，叶新枝上绿交加。春风误得刘郎老，犹有心情数落花。


九十里山宽两程，白云随步不辜行。石嵌塘水观鱼跃，土旷田塍放鹤鸣。兄弟留连因共集，儿孙问劳笑相迎。归家转觉深居简，强把柴门更拄撑。


新霜晴日见郊居，草树如斯亦有馀。闻道又从湖外去，峰前回雁记传书。


知我出山久，忘却山中味。持赠忽满奁，不惮少破费。抽萌有生意，抱节无嫩气。祇恐人已俗，食之又何谓。


不须回梦入池塘，对雪逢花且醉香。纵御铅华那可拟，涂黄空说旧家妆。


相望海棠思故人，最高台是北城闉。看来先自花饶笑，兴到从他酒入唇。语燕既归惊作社，盟鸥何在且行春。妙年秀发如君少，桃李纷纷只世尘。



        江上新凉入酒杯。瑞芝堂祝寿筵开。五楼百雉更崔嵬。劳来流离施菽麦，作成丰稔到田莱。便朝天去也徘徊。

      

飞腾暮景惜流光，至后年前日渐长。绕屋雨声无藉在，海山尤带北风凉。


健笔幽葩总是春，非公高韵孰全真。要知草野多凡卉，不过桐门无此人。


春风晴日草玄家，城北坡陀一径斜。远以云山供境界，静惟书籍是生涯。敲门忽有醉吟客，隔屋初无桃李花。夭矫龙蛇饶古意，孤芳真足对年华。


二士我所尚，得閒遂幽寻。盘桓南豅中，迤逦梅岩深。长日蕴轻暑，宿雨收积阴。飘飘吹薄衣，遥遥豁烦襟。绸缪敦宿好，留连匪他心。泉石纵惟宜，爵服岂不任。天运每如此，欢言理清斟。


章泉分饷瓢泉酒，已洗牢愁万马空。重拜书题如夏日，便开瓮盎泻春风。时闻水石云山主，世数文章翰墨功。且道岁寒梅雪好，僧窗閒有几人同。


门居地僻无来辙，新绿新荷新笋时。珍重情怀尚能赋，为搜言句和成诗。


籍籍夷陵郭白云，紫阳犹足重斯文。当年臭味传天壤，绝代声华隔世氛。邂逅月边兰桨驻，从容日下竹符分。伤哉逝矣空遗藁，双井风高信不群。


笑花香里绿荷风，暑气初回日未中。老去酒杯随处好，戎葵尤占水边红。


平生未踏洞庭野，亦不曾登南岳峰。因君谈旧游，恍如常相从。江淮历历转湘浦，裘马意气传边烽。吾尝汎大江，祇见匡庐松。乘风醉卧帆影底，高浪直溅岚光浓。日暮泊船时，是时方严冬。雪花压船船背重，缆摇舵鼓声如钟。当年意浅语不到，无句可写波涛舂。君诗乃如许，景物不易供。尽归一毫端，状出三飞龙。人间胜处贵著眼，虽有此兴无由逢。钱唐山水亦自好，奈何薄宦难从容。南高北高一千丈，潮头日夜鸣灵踪。应有隐者为识赏，青鞋布袜扶杖筇。君无诧彼我愧此，急还诗卷心徒忪。


闽粤榕青蕉子红，年光当付酒杯中。推愁顾此欢无策，作兴从渠醉有功。犴狱赞台居上幕，藩方连帅近元戎。雨岩风雪应回首，我老穷山更忆公。


兰江生縠波，金华郁嵯峨。是中鹤发亲，赢得岁月多。时时著莱衣，儿嬉为婆娑。抚掌问妻子，我意今如何。祥风动檐花，美日行庭柯。更觉山水外，一曲欸乃歌。


山玉冰溪地，常年衲子过。杖挑明月重，笠戴白云多。洞远今无鹫，湖高旧见鹅。与君三叹息，佛法付天魔。


儿女长须婚嫁，朋友来须应酬。应酬重费青眼，婚嫁未了白头。


清桐发初叶，朝景散辉荫。幽人独步久，兴寄颇自任。薰兮一以风，山鸟孰知禁。平流走乱石，可漱尤可枕。


菊花虽已过重阳，犹有馀英可荐觞。黄白浅深知几种，要闻高论试平章。


半隐平生句，年来果谓何。轲雄墙已及，李杜垒终摩。籍籍须传远，纷纷何足多。斯文千古事，自笑得如么。


香凝藤枕簟如冰，飞掠纵横雨点声。云脚明开时暗合，坐寻馀菌取茶烹。


一官受代始知闲，尽日高眠醉梦间。试买扁舟归便得，湖横吴越有青山。


雨声心自醒，山色眼中青。雌霓殷残照，雄风写疏星。捉笔赋磊磈，行杯笑零丁。坐久屡更仆，一任僵触屏。


潜山之水兮波涣涣，溪翁何在兮波可玩。昔之隐于此地兮信无患，后世之人兮因登亭以萧散。


兽鹿如斯为慨然，使君犹入野人船。游山失道今谁问，孤姥翻知长史贤。


不道夏衣是轻，且云春服既成。乍雨乍晴时候，宜闲宜睡心情。


桃花风里鬓成丝，老眼青山百不宜。犹有中原旧家在，相寻呼酒和新诗。


人是梅花梅是人，似谈如见景常新。花香直入人肌骨，寤寐成香孰比伦。


系船湖畔作山行，物是人非几变更。川畔何须问圆泽，世间禅指即三生。


黑豆硬炒不贵发，败纸裹之良自多。纸窗坐睡时欠伸，冷手解包慢挼挲。


一树梅花发，窗前耿寒宵。我舞影零乱，哦诗江动摇。田收粗可饭，岁暮岂无谣。山中烟雾合，水阔雪霜消。


春风吹我过新田，往者从容已数年。历历幽花伴芳草，故交情味倍依然。


霜风岁暮正深幽，喜见才华誉甚休。古者重交多管鲍，今之能赋少应刘。枯荣到底俱尘网，起灭由来付海沤。拨尽寒炉既相觅，恨无肥马共轻裘。


束结新楼挟带湖，月台凌厉雪晴初。主人不见望犹美，客子空归兴亦舒。支径草黄飞野鸟，露洲莎绿下舂锄。梅梢过腊花争发，城里分明物外居。


东里感兴西洛诗，其年忧国初南来。后人玩之可忘疲，甚矣世变非吾衰。长言短句笔墨古，颠倒妙处谁能窥。雨凉梅熟樽酒地，旧人家藏欣见之。其间亦录杜陵老，笺阔轴大何尔为。要知真识未易见，我乃徵逐于兹时。潇湘莫结遗民悲，信诚空叹晏叟痴。


崙溪玉水之上，閒身何负一归。眼耳鼻舌无恙，鸡豚狗彘是依。得酒饮不必果，有吟诗不可讥。人事大抵如此，今日是明日非。


何意求闻达，偶逢刘豫州。隆中三顾处，抱膝也风流。


山囿遥遥合世官，事嗟成往尚何观。新知益比故知少，纵有竹林无复欢。


养花天气半阴晴，啼鸟水边三四声。游人往来莫漫赏，多少古今风物情。



        薰风两节照稽山。三百里湖间。镜上谁为贺老，棹船能伴官闲。今年寿日，不妨吟啸，还上清班。为寄长生新曲，齐眉想见酡颜。

      

唐人楷法今人少，笔数当年虞与欧。想见临池池水黑，恨无身世与同游。


主客文风在，家仍竹院名。有孙宜世禄，乃父今公卿。事至不如意，人应为失声。伤哉蒿里去，书剑竟何成。


近年交友已相安，只要山林保岁寒。珍重茅斋徐处士，有诗犹许寄来看。



        花底醉东风，好景宜同寿。海角天涯今几春，邂逅新丰酒。内集记高阳，南渡闲回首。但愿长年饱饭休，一笑风尘表。

      

知道逍遥巷里居，彼时此地复何如。岂无草木稀人迹，那有尘埃污我书。将鹤清狂应望海，骑驴颠倒想临湖。他年好事流传去，又说徐公旧隐庐。


茫茫大块中，返照孰真实。闲乘此老身，到处辄止息。馀凉披拂间，露重叶已赤。人其谓我何，嗜彼烟火食。蓬莱几清浅，底用弱水力。排云斥刚风，尘世便可出。


回味有苦益，充肠宜苦锥。其实虽地出，其雅则天资。因思夏畦发，又见霜林吹。赖彼庶可食，此外何所为。膻芗易爽口，鼎豆徒解颐。朝市安能羡，山林端足师。悠然自公咏，殷勤还我贻。咀嚼岂不乐，吟哦信非痴。


诗与梅花不易逢，凭谁能赋水边容。涧声清浅流香去，笔力应须子细穷。


晴窗已晨炊，趺坐焚清香。泥炉拥瓦缶，熟此蟹眼汤。茶甘泛松实，舌本味亦长。温乎气忽平，兀然梦相忘。


青青客舍付离骚，岁月峥嵘又一朝。不奈驱驰堕烟海，少迟盘礴对风潮。弹冠自笑平生拙，落笔谁容万景骄。秋入壮怀探禹穴，吴天回首越山遥。


春山非隐沦，乃作养生计。岂无轩裳心，盖欲了千岁。当其禀赋初，冲气甚微细。谁知忧患多，坐使百脉滞。海仙用奇语，安眠可元契。因之地炉煖，绵绵见根蒂。乾坤一交泰，日月去昏翳。万事俱若遗，一身且康济。


人物曾几何，岁月良不待。秋深动金石，夜久生竽籁。凉知神观回，静胜语嘿对。悠悠苔竹轩，语短莫能载。



        日日山迷水癖，年年书恼诗痴。寻思那里要他知。试比古人犹未。往往眼甜口苦，常常心是身非。如何则甚破他疑。只学今人足矣。

      

绮窗春思入钟山，日日江云草树间。不觉东风吹酒醒，宝香犹煖玉笙寒。


人营家室因妻子，二者何能一一贤。到底伶俜反无累，反乎真宅总如然。


麦秋蚕月雨收晴，城郭山林到处行。不是惜春寻小醉，忍教投老转多情。啼鹃渺渺翻梁燕，梦蝶蘧蘧出谷莺。记取招邀一杯酒，与君宜戏也宜惊。



        点染烟浓柳色新。小桃红映水，日初匀。露收芳径草铺茵。凝情久，风淡起轻尘。梁燕已争春。折花闲伴酒，试濡唇。流莺何处语声频。阑干曲，蜂蝶更随人。

      

春阴生晓寒，涧空雨冥冥。草迷侧径滑，车马谁肯经。敲门有嘉客，故家驾屏星。道旧相□□，百年之典刑。昔我伯祖翁，忠惠与齐龄。契不减欧阳，骤语人解听。昭武六百石，便当归明廷。至今弦歌地，玉水流馀馨。君侯真不凡，山峙而渊渟。盘盘龟曳尾，昂昂鹤梳翎。东风吹眼明，倏然如酒醒。



        一番风月已平分。留得玉溪云。蔼蔼宾僚如故，东楼北海清尊。荷香凉透，柳阴深锁，翠袂珠裙。□到九重城里，才华好觐吾君。

      

杨柳溪头绿万条，碧云相对是衡皋。春风但欲随波面，桧楫松舟不用篙。


试吏齐山敢作难，相看风雪去途殚。客情已觉自无绪，子职不知谁问安。亲老岂禁成远别，我思只合且团栾。三年愿得各强健，赢得归来满室欢。


乘晴欲过雨岩去，草木空疏霜后寒。老苦疮疡行又止，閒将饼饵问平安。夜炉挟册应三复，晓径舂禾可一餐。蕙帐藜床同梦寐，试回头作去年看。


行歌时与发天和，模写工夫苦未多。忽到酒边聊贾勇，衰颜如许亦红酡。


寻僧坐清昼，会友践佳境。兴寄徒自深，游观转便静。荷翻一水香，柳散满阶影。相从解巾屦，爱此夏日永。熏垆鼻观通，汲井齿颊冷。劳公具酒炙，饷我作汤饼。同时得二士，俊发锥露颖。高步不可攀，奇语尚堪省。徐郎招不来，怅望终耿耿。生平厌尘烦，老去合幽屏。岂无亲朋乐，所虑乏规警。长歌及黄农，妙处亦深领。


因过竹院酒，共看竹院书。坐中半北客，南渡百年馀。叶大栀子肥，橘树正扶疏。云雷送风雨，微凉入衣裾。谈谐各锋起，才气色敷腴。道古不如今，抱德或若愚。洗盏勿促迫，开襟且须臾。达人要领会，兴逸奚可辜。


蕙亩分青长复低，菊梅连绿密仍稀。墙阴未午风声急，窗外从朝雨力微。坐待酒杯来肃肃，案翻书册净晖晖。几年来往徒多感，今是那知较昨非。


孟郊有句散愁端，墨妙犹能待我看。试问新秋能几日，栏干一叶已吹寒。


诗来增我思亲念，愁对秋山气象高。糁糁黄花惊节物，东篱徒有鬓萧骚。


驱车吴山道，西指咸阳桥。南风吹酒醒，何以永今朝。主人千岁期，双鬓绿不凋。良集纪初度，鹏翼当扶摇。京城峙三都，郁乎何岧峣。勉赋从军诗，铁马鸣萧萧。


秋到青岩寺，山深眼为新。寻思曾宿客，笑我再来人。欲住苦违俗，便归愁染尘。争如两峰底，苔竹养吾真。


夕阳门外是南斋，望断山颠与水涯。晓去挟书虽雅放，晏归不饮也谈谐。新池喜种莲当户，旧径慵锄草没阶。约绰郊居遂初赋，只消黄帽与青鞋。


吹鼓打笛农祷雨，都道小禾迟者乾。高邙之田已如此，低洼晚稻难更看。官司只怕放苗头，田里岂但糊口忧。政在养民舜之政，损下益上非所求。


骎骎得路又迁居，广厦夷涂不奈渠。贾岛并州虽客舍，陶潜栗里祇吾庐。推敲终久诚无恙，拣择须臾便有馀。但愿朝回饱吃饭，时能唐突过黄初。


养疴倦还往，南山卧荒庐。风檐洒云雨，急景岁序徂。旷焉亲知乐，睇望东城隅。即事聊自吟，爰寂守玄虚。


农卜丰登士苦题，无闻近见定还迷。子猷一棹归何处，拍手山公醉似泥。


乾封摇落西风起，忽忆故人何处诗。白发居头空自笑，青山到眼望都疑。寻常莲幕知难近，邂逅弦歌岂易为。若见赵舒烦问讯，晚禾方得雨垂垂。


家世既如此，为邦可谓贤。廉名前后少，俭德始终全。时喜政平矣，吏嫌民晏然。下车虽未久，遗爱玉溪边。


铁狮峰前凤山阳，泉甘土肥灵草香。丁蔡好事作土贡，到今题裹归朝纲。密云寿圭脱宝胯，锁钥银白罗帕黄。春风玉食睿思殿，岁岁属望天一方。恩沾臣邻讲读处，赐啜更觉昭回光。龙凤大团小团耳，且如头茶安得尝。馀珍踵例及守漕，属幕亦得酬官忙。平分风月石渠老，分饷乃欲颠倒搜我肠。



        送君报最登朝路。初整曹装处。又因杯酒见余情。凉雨灵山阁上、月初晴。醺然领客襟怀底。消处阑干倚。风流别乘我依归。清誉冰溪棠荫、绿漪漪。

      

心迹能閒淡，何劳数面亲。沙坑元似故，坎石更常新。陶写非流俗，寻思隔几尘。清溪舟楫句，乃复在兹辰。


痼疾已烟霞，药石从美疢。谁怜名宦迟，我觉幻化迅。兴与山孤高，语带涧深润。去去上下塘，应劳青眼瞬。



        一曲青山映小池。林疏人静月明时。相逢杯酒也相宜。醉眼不知春事少，欢情犹得漏声迟。神仙何处梦魂飞。

      


        梅蕊依稀矣。岁华深、然但把，杖藜闲倚。山绕荒林红叶下，落日孤城烟水。意兴寄、云何则是。底事疏枝横绝峭，未吹香、便与花相似。不忍折，为之喜。寒鸦万点霜风起。正人家、园收芋栗，小槽初美。欲醉阿谁同一饮，拟赋才成又止。老态度、浑侵发齿。摸索孤根春在否。任红红、白白皆桃李。空烂漫，岂能尔。

      

山空吹雪意，草树晚天寒。烟抹忽收起，风行时坐看。鸡声村店远，雁落市桥宽。尽道闲多病，老身还自安。


袖遗大明果，编因徐照题。骚吟归是正，香味得非迷。邻邑十方转，到城还重携。新霜林路滑，山远羡高栖。


雨多晴气新，星彩动凉夜。因人闲出门，寻诗税吾驾。一杯小楼风，图画寄清暇。


春到名园花下门，画梁迎燕落泥芹。海棠径暖红争艳，鱼藻波肥绿飐文。兴逸自怜真野老，醉归谁问故将军。一时觞咏留连处，更得清酬信不群。


因酒从容意已仙，白沙翠竹记同船。停杯更在斜阳外，此话他年尽可传。


衡门终日掩荒苔，岁晚寒梅取次开。斜入倒窥霜雪后，嘉平腊近有春来。


踏青何处去，春事归野菜。便觉与时新，閒身尤可爱。


层华旖旎正关春，正苦无诗与写真。持送平分风月手，果题香草属幽人。



        满眼春生梅柳意，山居清听风泉。又因初度说今年。华颠相望处，新曲忽来前。自笑一周闲甲子，何为佞佛贪仙。如翁辈行敢随肩。徒知言语妙，欢喜向谁传。

      

卧听青松吟，起看白云生。身心两无累，所至辄畅情。岂特夸毗子，往往皆强营。淄渑虽异涂，匪利即徇名。谁云衡茅下，可以知枯荣。纵复逼饥寒，儿仆自春耕。


生死本一致，贤愚同一科。高泉寺前水，春风静流波。曳杖揖残僧，奈此世谛何。栖贤堂外祠，莫待叩角攲。


枝干亭亭叶叶疏，午阴收后晚凉初。客怀茗酒从容地，一色侵檐眼更虚。


少回馀刃到琴歌，便觉民生政以和。抚字自然成讼简，丰登元不为苗多。溪山有暇乘轩出，僚友常时载酒过。我亦久为疏散客，与君吟啸欲如何。


儒家辰告当吁谟，纷纷莫厌形势涂。甲兵调度应敌尔，君行鄱水聊载驱。有文与诗锦机织，夹道云山正堆积。痴儿固有了官事，归日奚囊观笔力。别酒无用鲸吸川，芝山杖藜湖接天。使君自是江海客，有来矍铄当欢然。如今百事皆撑柱，宽得一分犹复古。萧条野老为赓吟，此话不同知底数。


霜馀晴后探梅天，村岸山蹊接野田。时见樵夫能指点，旋寻僧子或留连。所携酒榼无多尔，其就诗篇亦偶然。一两枝横三四蕊，最风情处带轻烟。


山中知我老，雪里见僧清。物色添幽意，年华近俗情。树遥风共晚，岸窄水初生。一榻茶烟熟，更闻寒雀声。


得雨逢秋一醉同，老身随处为从容。笑花斋外言谈久，桂树门边步武通。漫挟两儿常兀兀，既来三友莫匆匆。夜凉共踏朦胧月，赢取归桥满袖风。


季蜕竟观化，忘机岂冯生。闲亭非故步，佳叙是修名。有子庶绵远，无官底重轻。遥怜小水寺，松路郁深清。


寒饿迫我出，忽忽儿女大。原思乐商颂，宋玉悲楚些。吹面薰风来，刮眼春风过。飞鸣鹊绕树，徵逐蚁旋磨。瀹茗销梦事，凝香理经课。休浣得暂闲，栖深净趺座。


秋来何物伴吾真，药菊甘香最可珍。见说缭潭人不老，肯随杂色斗时新。


今年未见梅花好，竹外溪头春自早。满瓶夭娇送香来，照坐淋漓拚醉倒。琼林飞出苍精龙，朔雪未下风满空。笑指蓬莱清浅水，连云琐断最高峰。



        屋上青山列晚云。水边红袂映斜曛。柳阴荷气簟湘纹。酒以歌长谁乐事，诗成杯滟我离群。香消凉意有南薰。

      

枕流饭脱粟，长夏以终日。曳屣行歌商，风轩时弄笔。


盂兰盆会日，元自目犍连。摄化应无量，追修亦有缘。荒荒谁正令，的的漫单传。业报众生苦，三涂对四禅。


才得公来又见归，浙江瀰眇越山微。岸花汀草依然是，官柳宫槐顿尔非。朝路往还从旧少，诗家识赏至今稀。西兴渡口斜晖里，尽好风帆桨棹飞。


小桥晴步正徐徐，谁把诗笺满意书。且读且思归且叹，山林丘壑我邻居。


古寺虚廊石壁阴，幽人高卧一窗深。绝胜移病听朝鼓，大似归田理素琴。棋酒定知交有味，轩裳得路可无心。何时下榻容吾语，共挹清风抵万金。


不为盆盎浅，直欲挽狂澜。下士谦何假，崇师歉未安。只今那复有，从昔信为难。见说清闲甚，无钱可盖棺。


平昔意翛然，闲吟肯自贤。贫应闻苦节，学亦得心传。路滑籍溪上，草深云谷前。何时奠鸡酒，为滴到重泉。


山中轩槛几经秋，谁得如公肯自由。既把旌旄开两镇，且因香火奉真游。消磨景色棋成趣，排遣功名醉不忧。此话尽教儿辈觉，人生凡事岂难求。


相从湖海逢元日，且与清吟作好春。病起喜能閒散步，客中翻得静怡神。寒侵是处梅枝晚，雪洗四边山色真。信道吾生有馀味，一瓢归去久甘贫。


谈天谈佛共谈仙，静里光阴不计年。几度过家扶醉去，岂知今日见沉泉。


浮生车马易西东，邂逅相看醉颊红。失喜却愁诗作祟，推愁犹喜酒书功。秋老水风吹浩荡，夜深山月照朦胧。年来墨客惊无几，四座当回正始风。


海内宗盟盛，振振乃好修。伤心终契阔，回首近从游。才学年方壮，声猷志未休。人琴遽如许，歌罢玉溪流。


春泉满山涧，春风到山家。兰英已披径，芹枝亦浮沙。我乘晴影步，所至怜物华。幽处有真意，避尘尘转赊。


已御祥琴又一年，忍因初度醉宾筵。为君煮饼邀朋旧，容我寻诗话古先。信义自应如皎日，功名谁不上凌烟。宗盟祖业非他比，长夏相期玉水边。


得将胶扰一身藏，吴是他乡蜀故乡。从昔衰荣无定在，山林钟鼎两俱长。


生怕人饶舌，诗吟不著题。飘零惊已晚，依约梦还迷。但愿乘风去，何言立雪齐。万缘谁百计，谷隐自岩栖。


病起窗前坐，哦诗一解颜。人生祇恁么，世事未如闲。朝路谁知旧，田庐自往还。从今无别计，风月老溪山。


今古山阴道，谁吟雪下船。久将随俗好，便拟作春妍。朝市无閒日，山林有瀑泉。薰风吹两鬓，蚕事欲三眠。


数鸭汎寒塘，前后相参差。不知已严冬，但谓水自如。贪生处尘世，大抵多类斯。木叶风下来，红绿杂萍芜。


战国纵横得几年，当时情态已如然。滔滔天下平常惯，要底丹青入画传。


十年作别信多时，失喜寻思得旧诗。和韵且寻人寄与，不同香味两相知。


放翁遗墨几何年，云绕秋山月满川。摸索空惊久零落，追思犹恨少留连。贞元人事诚如梦，正始文风信若仙。江海凄凉易陈迹，山阴茅宇贺家船。


溪横葛陂水，上有稚川宅。欢言一壶酒，未觉千岁隔。诗经茱菊节，人语风雨夕。雅俗调本殊，奚止相什百。


溪山有佳月，可以永今夕。惊心总悠悠，过眼纷籍籍。何为秋向深，甚是老已逼。长谣陶一觞，怀抱所共席。披衣步良夜，奈此佳月何。太虚澹以阔，青景转觉多。风微泛家山，露湛明庭树。乌鹊无停栖，稀星片云度。光冷秋气肃，感时唯自惊。徘徊亦已久，不知更漏深。嫦娥在高高，传闻殊恍惚。双鹤快飞来，驾我探月窟。


悠悠秋思不禁诗，只有街前过雨知。一犬自鸣人静后，与君同邸夕于斯。


想见庭闱日望归，好催帆影度山霏。团栾共颂椒花处，真乐人间是綵衣。


满窗风叶送新凉，人在红尘巷里藏。午坐岸巾初睡足，更呼茶椀净烧香。


人家翠微深，林空响机杼。烟收片月出，霜气袭衡宇。追随赖陶写，领略道情素。寻我涧谷中，更入春山去。


病阻躬临穴，慇勤寄此哀。严霜著松柏，寒日转蒿莱。千雨应俱集，一诗惭匪才。致刍徐赵在，亦足慰泉台。


苍崖松声风泠泠，心高太虚望青冥。幽寻王君集山灵，古井方池谁招真。金沙岭头净无尘，呼吸风光聚精神。开合阴阳三尸惊，逍遥吟哦黄庭经。青蕊琳琅潜玄英，扶摇三光驾云骈。羽衣翩跹上圆清，我辈岂是区中人。


坚坐山头十数年，后来卜筑转萧然。古梅风折篱倾倒，朱橘空垂屋角边。


寒夜萧萧一枕清，小窗梦破竹风声。不知身在红尘里，何处知今有宦情。


月出双树间，营魄何流光。初弦还当午，净极涵莽苍。溪虚响城角，露重天欲霜。送客出篱门，共立古道长。



        荷花好处，是红酣落照，翠蔼余凉。绕郭从前无此乐，空浮动、山影林篁。几度薰风晚，留望眼、立尽濠梁。谁知好事，初移画舫，特地相将。惊起双飞属玉，萦小楫冲岸，犹带生香。莫问西湖西畔□，□九里、松下侯王。且举觞寄兴，看闲人、来伴吟章。寸折柏枝，蓬分莲实，徒系柔肠。

      

加赐雪寒钱，欢声禁旅传。妻孥应盼盼，儿女定跹跹。醉熟千家酒，炊香万灶烟。何须谈挟纩，王道本通天。



        南兰陵郡鹧鸪词。底用登临更赋诗。贵不能淫非一日，老当益壮未多时。人间天上风云会，眼底眉前岁月知。只有海门横北固，宦情随牒想推移。

      

粉翼才成便斗飞，微虫气化岂先知。草间更看跳梁者，物物春风信有时。


绝岸沿流翠碧洲，烟枝露叶落还抽。输他荒阔无人管，拟待烦君一笔收。


隔江烟雾是山阴，一夜风寒忽转晴。我有一杯相就饮，唤回昏梦杜鹃声。


循除㶁㶁水长鸣，柏阁溪堂静处深。出处清朝为得路，卷舒黄卷足知音。鸡豚里社高人酒，风月山林野客吟。好在秋残一樽后，直须怀玉伴幽寻。


冲风冲雨看梅花，却喜今年得在家。拌却一冬常是醉，远香孤艳正无涯。


轻圆初泛水池荷，承露翻风不厌多。平旦气清舞蝶叶，午天人静戏鱼波。采莲他日当寻曲，梦草前时亦可歌。安得镜湖三百里，酒船回棹谪仙过。


瓦沟残雪滴春风，剩水残山淡蔼中。禽鸟不知人意老，数声啼落野梅红。


三畏堂中一老人，青编黄卷养精神。孜孜为善学时习，兀兀穷年德日新。常以路遥难请益，且于坐下得亲仁。渊哉和靖相传处，多少声名耸搢绅。


故人知我老生埃，天目春松亦茂哉。从此涧清山愈邃，移来不待著诗催。



        花肃肃。杨柳三眠未足。一棹溪山新涨绿。旧欢无梦续。莫问杜鹃啼蜀。只有江南水竹。北客凄凉无伴独。春山生草木。

      

小院春阴满槛花，淡红微绿自芳华。檐前落日蜂儿聚，帘外东风燕子斜。修禊人寻诗事业，清明天与醉生涯。一樽莫负流觞意，梦到兰亭兴亦嘉。


经旬无客至，今日得公来。园柳绿已密，渚莲红始开。


老圃堂前看晚晴，近溪时听斗船声。不知远境干戈意，但觉凭轩笔砚情。


敢为蚍蜉憾，谩作蒹葭倚。荒唐北溟鱼，怪诞南柯蚁。朗吟韵已分，更酌盏可洗。挥手问黄山，夜半笙鹤起。


柳阴花气弄晴丝，村北村南总见之。人意不惊春动荡，小来山寺一篇诗。


烟禁凭谁会，杯寒只自斟。几多原上恨，犹记少年心。领略因初见，经行或重临。攀花问杨柳，丝竹也清音。


苔竹轩前笋，薰风已布阴。清诗谁可和，白酒自成斟。顾我尘埃迹，思君泉石心。一贫驱就禄，不觉二毛侵。


三人唱第记曾看，往事流云话亦难。蜀道有诗犹寄我，才情何不溺儒冠。


秋净晴原日，因行过屋东。归来三载后，犹得五人同。问讯荒园外，周游并舍中。留连一杯酒，还我旧家风。


野菜谁将满把归，水蓊须长杞苗肥。任他比并膏粱味，直底西山怨采薇。


空山水流涧，社雨掩篱门。云阴起微寒，药炉自常温。老懒一欠伸，开卷窗明昏。屋边桃李蹊，飞飞亦无言。


閒意忽不惬，秋声隔市门。千林空白昼，一叶下黄昏。归马正修睦，捕蝗俄讨论。愿丰穰虑歉，相望数家村。


水声流出白云洞，正是楚天秋雨时。应过严陵滩下去，清风波面一丝知。


陈止斋诗不草草，约貌前头诸旧老。大章短句可思议，妙意馀情愁绝倒。生姜门有水心道，赤水亭占龙窟好。伯牙无弦骥伏皂，摹拓剩残人或葆。


杨柳阴阴上小楼，窗中远岫夕阳浮。棋声竞处偏饶笑，酒味醺时未肯休。多病故应惊独老，一閒消得许多愁。清和莫放春归去，好事人须惜此游。


鸡豚社酒属东坡，秋到黄州奈若何。主圣自应无所损，时清到了不能磨。后来海上归犹在，今则文忠谥孰过。三叹志林真不朽，儿童楚语任吴歌。


我是承平汝颍家，南来吴越在天涯。钱王故里惊如此，不忍思乡老眼华。


夜寒窗静密还开，翠袖移将影下来。只是风前犹爱惜，更教月底共徘徊。


翠微分得閒风月，再葺斯堂若画图。旧观岂专希白有，新题还拟汗青无。隔林闻杼情何寄，与客携壶景不殊。山上群仙司下土，蓬莱归路莫踟蹰。


夜色起佛屋，遥遥一钟鸣。年运今何时，共此觞咏情。竹炉煴深煖，纸窗留微明。举手揖坐客，为善无近名。


叹息南湖老，诗禅只自深。雨花归宴坐，风叶对孤斟。城郭舟车会，斋房翰墨林。遥知定中起，吟啸也如瘖。


拔卒寻诗将，同朋按酒兵。巢由空自洗，沮溺向谁耕。城市时来往，乡村日送迎。任之多论秀，分矣只编氓。上郭如拳大，南溪指掌平。醉随吟力去，归隐紫云生。


三年不见栗斋翁，满卷新诗是国风。野趣轩前梅蕊白，故人应在醉吟中。


小园梅树已吹花，山映疏林水映沙。风信不禁时动荡，雨丝维见日交加。虽无清影为吟笔，犹有繁香在物华。我老一杯随意饮，数声归雁落天涯。


心亲相往来，岂计酒浊清。水南有茅屋，桥北是山城。烟霜忽雨晴，云风催雪明。抚觥既已醉，回薄万古情。


楚雨黄梅熟，卑枝易积阴。山园三径少，涧水一沟深。萧飒寒犹起，低回老亦侵。寻诗为君和，绝唱有遗音。


冉冉春烟山半昏，远林荒草际斜曛。人家几点望中见，鸡犬数声何处闻。不奈客愁惊晚岁，空馀诗思入行云。青松影下归来路，野寺对床还醉醺。


雨后晚窗日，方杯燎竹炉。二茶劳见饷，一记又能摹。看了信何有，啜来昏更无。阿师莫作剧，我悔不逃儒。


纷纷人物古犹今，夭寿衰荣共此生。秋冷南豅半沟水，翛然唯见二难兄。


人间风物年年在，酒后心情事事休。珍重清新得吾意，剩拚憔悴为伊愁。


二父知翁二十年，莫论上世往来贤。寓邦更到村庵远，不信翁心不黯然。


湖山晴已佳，交游老逾永。以兹登临心，相彼昏旦景。风前午方睡，雪后晚犹冷。徘徊既良久，放浪亦俄顷。花林想莺声，水叶乱鱼影。酒到俱勿辞，诗成独重省。


台高戏马风吹帽，笑口开时插菊归。却忆东山携妓饮，试呼红袖著仙衣。


花仙依约艳轻腮，幽爽何由染世埃。只道云阶连雾牖，岂知月观与风台。


塔院横塘草，阶梯大谷林。风声迷近渚，雨气暗遥岑。索面僧回钵，持醪客屡斟。依归从早出，静寄得幽寻。


乘凉一雨过城扉，促膝应看玉屑飞。名下无虚真雅士，清谈可饱弗忧饥。


耆旧今零落，风流近所无。歌诗到元白，字画逼欧虞。为约言犹在，收书德不孤。阶庭知有子，庆泽自相符。


渔艇悠扬杳渺宽，茅茨突兀有无间。晴风便面回轻暑，更觉青山似我閒。


小春时候腊前梅。还知道、为谁开。应绕百千回。夜色转、参横斗魁。十分孤静，替伊愁绝，片月共徘徊。一阵暗香来。便觉得、诗情有涯。


眼到梅花便有诗，园居支径入疏篱。崔嵬自与人高古，烂熳谁知我笑嬉。烟湿远荒吟不尽，雨收幽隐醉为宜。新年陡觉新愁少，坐对南枝更北枝。


日暖甚宜蚕月，夏寒还是麦秋。冷漠蜜蜂蝴蝶，喧阗乳燕鸣鸠。


章泉风日来时路，烟雨南豅归去时。已过重阳犹菊蕊，又将十月忽梅枝。周游放浪家家酒，展转流连处处诗。信道山间深更好，尽閒尤与老相宜。


玉堂伴直我何如，想见归来不作诗。今日秦川灞桥语，蹇驴吹帽也相宜。


日暖既愁添疾病，霜寒将恐坏收成。石田未必仓箱足，人境还须气体平。薄晚闭窗危膝坐，崇朝开户放身行。一冬饥饱浑閒事，安得淮南草木生。


汉数当时盛，唐知馀庆家。至今犹相衮，从昔建高牙。阴邓何劳拟，崔卢亦漫誇。南来方再世，阀阅本京华。


老我成漫仕，世事马牛风。投身逐毫末，益愧多田翁。乘春欲东游，肯问行李穷。溪干富桃李，花光眩晴空。停桡一举首，壮气犹如虹。灵山正崔嵬，半在返照中。行藏岂人定，忠诚本天通。但顾行未实，奚论报必丰。君诗多隽永，三年几相从。山亭酌别酒，舟车复西东。馀情尚酬句，岁月双鬓蓬。黄发爱玉体，书来置邮筒。


南渡衣冠近百年，四朝安稳在吴天。斯民何幸归仁寿，咸戴慈仪五福全。


窗外湘山雪正奇，不知曾费几篇诗。我穷正堕京城日，公达宜居台省时。春近定须归柳叶，腊残应弗问梅枝。他年拂袖岷峨去，好话江东有客思。


人言君方君但方，吕诗尤足照僧房。只今尹记畴能问，我辈怀贤未可忘。


雨烟埋却面前山，怅望高吟祇自看。既以酒壶相煖热，更因墨帖破荒寒。谁家篱落梅千点，到处园林竹数竿。不是故人心事在，也随尘虑失幽欢。


山路难嫌脚力登，尽高高处又凭陵。岂无道院烧仙药，定有僧龛供佛灯。一任荐绅多习熟，都缘书册易因仍。屋头巷尾谁连壁，凉冷秋来老莫胜。


相望于潜信宿中，为吟赵句忆坡翁。如今文物依然在，剩欲褰裳一笑同。


我亦篱前见野梅，殊非绿萼未全开。稀疏红颗多纤瘦，啼彻幽禽扑下来。



        西溪回合小青苍。梅雨弄残阳。意行陇亩，景分庭院，乳燕春长。酒深不用人歌啸，锄圃试商量。细晞菜甲，旋寻蔬笋，一梦黄粱。

      

老觉过从少，斯文恐不然。参天两玉树，忽堕一杯前。意象心非石，谈锋思涌泉。冰霜冻梅蕊，满眼是新年。


野云弹白云，声寄徽外微。胎仙舞三叠，生飞上华池。徽弄瞬息间，是岂筝阮资。孤桐本贞高，缓节调勿催。天心古乐见，画出弥明师。志士不可听，俗士不可窥。落佩倒冠者，因之得希夷。灵仙福地南，春风百草齐。


方斋元在玉山深，六月都无暑气侵。一县閒人都不见，四方贤者始来寻。烟岚处处多真意，钟磬时时起梵音。既出城南过朝露，云仍留得是书琴。


涨云吹雨转轻雷，香草沿阶芍药开。正好青春乃奔走，只宜白日且徘徊。离怀未说人千里，抚事浑如水一杯。酒到多时诗定少，渭城绝唱复谁哉。


拂拂溪烟横暮，丝丝小雨吹凉。酒尽更呼载酒，一觞一咏行藏。



        小春时候腊前梅。还知道、为谁开。应绕百千回。夜色转、参横斗魁。十分孤静，替伊愁绝，片月共徘徊。一阵暗香来。便觉得、诗情有涯。

      

故宫浑不管兴亡，杂遝青山万木苍。人远何从追往事，吴歌声断下牛羊。


今年已有雪，今年亦有梅。梅花与雪片，日夕相徘徊。失喜固莫尔，亡忧尚何哉。不与万法侣，孔蹠俱尘埃。



        雨阁云流小院秋。半醺凉意不关愁。一番相见一番休。淡伫乍持杯未浅，懒歌浑罢笑初收。主宾无处着绸缪。

      

一自西风散芰荷，殷勤风雪更婆娑。经年谁谓酒边少，此日我云林下多。才俊荣亲当折桂，时清禄仕且嘉禾。论交论契无馀语，收入离筵入短歌。


疏剔滩沙水面陂，四边山木雨丝丝。既非朝市非城市，更著交朋来和诗。


潜山之水兮源远远，溪翁何在兮源不见。昔之隐于此地兮自无怨，后世之人兮因兹亭以缱绻。


半村台上看晒蓑，风日清美奈翁何。山空无云江不波，老来渔钓閒婆娑。门前车马谁经过，取浊酒饮健句哦。我虽不言兴已多，却因此翁思老坡。


佳辰人物本难俱，事事虽非景不殊。君既悼亡应感旧，细看那复嗅茱萸。


此话休嘲道学残，忧时当复寸心丹。扶沟在昔多遗绪，西伯于前实肇端。县邑岂皆椎剥甚，民农惟独抚摩宽。因公善治重拈起，侑坐谁图作美观。


驰道人行响动雷，五更推枕重徘徊。归家细咏朝阳句，不记曾经省宿来。


江山迎世父，芒种夏将深。家道修遗事，人生怀好音。衰荣元自古，雅俗况居今。归兴寻幽隐，柴门月色侵。


春风池馆水溶溶，杏浅梅深柳意浓。拄杖横皋穿麦垄，倾壶中沚见云峰。有来好事能同适，尽把閒吟不自供。莫道涧湖相去远，要惊心赏每难逢。


炎蒸经月掩荆扉，城市红尘十丈飞。井水欲乾犹可忍，空山不旱已常饥。


饮亦微微醉，归来睡思浓。身形方放脚，鼻息自填胸。熟美可嫌老，轻安只益慵。分明醒复寝，不觉到昏钟。


矫首灵山南，远目水溪东。溪山春正浓，胜事还当穷。佳人天一方，欲见无由逢。倚楼与下榻，二士腾高风。安得两凫舄，或杖一枝筇。游戏相徵逐，老我百岁中。


周游于世不关渠，合把尘劳日以疏。半夜雨声惊客枕，一身禅榻梦蘧蘧。


山人常抱白云眠，梦想云林竹树边。恨不一杯同卜夜，情知七字独吟天。由来里社无非旧，细数交游有是贤。茗事肯随人共煮，樵渔真足豁忧煎。


腊前郊后丰年瑞，和气祥风帝所祈。吹作六花殊未已，酿成三白更何思。列城黎庶穷无告，幽谷畸人饱可期。眼底玉溪真乐土，坐销愁叹合吟诗。


常年寡游从，所值必名胜。历谈或忘言，分袂每败兴。旁观固多贤，此唱彼不应。十手竞讥笑，薰莸亦其称。岂谓落市朝，失马同堕甑。栖迟理旧庐，竹几得深凭。君侯意有馀，能来步幽磴。譬如须陀洹，果位当自證。可无一言要，开我所愚懜。相看檄司文，何由驻征镫。无酒信云乏，有酒又若剩。积雨凉气新，老病眼空瞪。


晚香梅落小池春，老意閒随岁事新。山霭乍收斜日澹，一轩恰醉两三人。


去年中秋时，同上东大楼。长风吹绿尊，溪光与云浮。已而适异县，吊古寻隐幽。岂伊邂逅欢，亦足写我忧。严霜冱冬日，再会尤绸缪。平生无是梦，一旦眼底收。祇今孤山下，交游如故不。萧萧丹叶飞，凭高眇离愁。诸老日凋谢，畴知敬前修。夫君从李吕，此意千载休。


瀹茗幽窗下，围棋小槛旁。同来一寻胜，散坐共追凉。水竹元深茂，岩花已再香。长安尘土里，城外喜行藏。


使者归来守岁除，嘉殽应笑去年无。锦囊自是诗无敌，宝带还看骑甚都。想见颂花方列炬，故将爆竹伴屠苏。祝公茂介春祺去，明日朝元拱御炉。


国是古难定，公胡亦帅藩。荣怀虽禁路，雅志已丘园。在昔从诸老，于今盛一门。便藩方异渥，勇退复明恩。家学资经纬，儒科得本原。等閒为出处，何必较腾骞。致主丹心在，忧时素发繁。纷纭诚虮虱，变化任鹏鹍。华阁犹前席，洪都漫左轓。建牙仪甚伟，分屏望还尊。持橐嘉谋略，横经妙讨论。皂囊怀直节，青琐务忠言。紬史知无隐，明刑信不冤。治才和上下，力可正乾坤。收敛当侯阃，迢遥远帝阍。九迁由简拔，三入匪趋奔。落落终难合，悠悠实易昏。归应思贺监，到日记陈蕃。自叹驱驰困，谁能顾盼温。春风动行李，只有梦随轩。


倒载临离日，搜吟出饯时。老身犹藉酒，亲意不徒诗。山水东西去，园池上下随。凝香兵卫戟，应复野人思。


往来邻并岁年深，老稚空忙庆吊心。美恶衰荣消长事，又须著眼一沉吟。


空山蕙帐眠清熟，一个渔舟堕枕边。却忆年时江上路，丹青浓淡是云烟。


昏昏烟暖带芜城，画出僧坊一岸清。谁过桥来共幽讨，碧罗纹里小溪平。


世间何处不埃尘，百巧争如付一真。固蒂深根元属我，随波逐浪也由人。狂风骤雨时常有，野草闲花日逐新。安得雪堂老居士，同歌江上一犁春。


濯锦江头水自清，行人多少望桥行。桥中不识桥边景，桥下莫知桥上情。


月岩云洞向春时，石上旁开最好枝。日落风生啼鸟唤，几回容我醉行迟。


相逢一笑浙江滨，朝市谁云喜脱身。指点乡关有滋味，诗来尤足洗缁尘。


开轩散幽帙，今昔随所诣。何如彻名色，庶不涴声势。抚几聊自怡，发牙易凋弊。安得同心人，相忘可忘世。


冬日雷鸣雨又多，田间流水最奔波。民无稻食甚閒事，迟纳苗时将奈何。


我登野阁思过庭，吻角欲语徒悲鸣。丽谯西池水木秀，当年手种年年生。五六十春几交印，幕画英游应接轫。由来感旧谁发挥，龙光斗牛知令问。诗来唤醒醉梦中，一日好事传江东。吴公治行天下美，隐然盖本西汉风。大抵轩窗数间屋，雅俗升沈堪踯躅。光前绝后得名章，便觉流芳争诵读。夕阳淡月色朦胧，想公退食书自工。黄卷之间欠伸处，催煎茶椀呼家童。妙声直启重玄钥，惠徼先君宁苟作。其孤衰微但下拜，犹向霜天辱杯酌。


瓯闽何处是，绝岭更危溪。乘障消蛮虺，望洋蒐水犀。庾公情不浅，朱老世思齐。乘月胡床坐，角巾随意低。


烟雨钱塘江上山，客怀舟楫往来间。谁云朝市无清致，除却利名浑可閒。


熟醉春山许著身，夜何其后转逡巡。纵翻旧话拈新话，未叹今人笑古人。


赫奕汾阳后，才华冠里中。一官难未偶，五福合无穷。宾接师儒意，兴扬礼义风。不亡知有子，嘉誉发诸公。


雨声催我梦华胥，清气于人便有馀。惟适之安非素隐，不容何病是閒居。茶烟未了归真觉，香雾初横切太虚。却忆华山陈处士，惘然推枕听阶除。


已是多疏隔，更言当暂归。岁新云未解，风转雪还飞。晓岸苍山古，春江白浪肥。过家无宿留，急此醉芳菲。


风月斋前岩桂开，细吹流影两优哉。主人定自相料理，那有工夫问客来。


小至才看语夜深，岁除寒雪复关心。交游每叹难同话，亲旧相逢且自寻。爆竹尽教邻巷响，屠酥先付小儿斟。崇朝又是春风起，急景何由不缓吟。


易别难相聚，倾怀语未终。敝庐才郭外，高隐远乡中。天地常年在，溪山触处同。营营非我事，有句欲乘风。


风霜归老干，岁月长枝柯。矗矗荒村外，人人占落坡。


楼居两仙人，冰雪玉鍊颜。整整羽袂飘，意象高且闲。尘眼一见之，竟日几忘还。归来山空寒，明月流松关。


忆昔弦歌盛，临归送以诗。恰如前日事，又作百年悲。苍岭新阡远，灵溪旧治思。悼亡犹未殡，丹旐忍参差。


南屏有幽窗，焚香读道书。林声起肃霜，寒事亦淡如。安时可娱老，静契心地初。谁欤主与宾，酒酌方舒徐。


薄寒中人秋气清，山能高绝水能平。独怜佳节迫吹帽，谁可东篱嗅落英。尽道诗家有昌甫，每逢胜处说渊明。鬓毛垂领萧萧白，应任雨风阴复晴。


红叶初翻秋已深，暮云凝乱薄寒侵。排空忽断飞鸿影，谁识江湖万里心。


城郭虽多总不如，瑞峰山净竹应舒。纷拿肉食红尘热，缓步那言可当车。


城中有客占林园，应据枯桐入梦魂。秋日肯忘东里赵，年时曾醉永嘉潘。



        风高木落。壮心万里空回薄。振衣待把尘埃濯。声里斜阳，孤起戍楼角。人生谁会谁为错。年来但觉多离索。黄花照地浑开却。华发如斯，同和醉落魄。

      

昔也寿皇时，盖以战而守。强敌难得志，和书驿使走。持循四十年，罔敢为戎首。世道倏升降，甲兵忽在手。轻举将略疏，彼彊反归咎。遂令北伐篇，小大皆灭口。不惮累金缯，祇愿和好久。庙算属仁贤，尊事贵黄耇。祖宗缔创深，施泽等高厚。朝班上青琐，忧国合细剖。行行远家林，寒露湿芜柳。无恶夸毗儿，无哂拓落叟。何须莫吟诗，何须力饮酒。


青鞋黄帽非左计，消得水涯与山颠。吟边忧世听者哂，只宜寻醉陶陶然。贵人责重閒人轻，春风日高放脚眠。带湖拂波绿杨柳，吾侪静胜可忘年。


绿叶初新暑尚轻，林疏明处见流莺。茗盂过手棋声起，睡眼挼挲句又成。


粗官居隘巷，听雪补蒲团。坐久吻悲鸣，俄而想天关。其谁剑佩履，正尔于清班。飘飘蓬莱仙，地位尤高寒。表瑞祈丰登，盖为稼穑艰。步趋夔龙后，心寄陶柳间。尘凡如我侬，尚许窥一斑。人和则气和，穹昊初匪悭。


晚秋烟渚。更舟倚、萧萧雨。水痕清汜，迤逦渐整，云帆西去。三叠阳关，留下别离情绪。溪南一坞。对风月、谁为主。酒徒诗社，自此冷落，胸怀尘土。目送鸿飞，莫听数声柔橹。


抚我百醉诗，把此一杯酒。水南撼霜飙，山月复在牖。禅家话三三，伯主约九九。得友良独难，呻吟倍搔首。


髣髴风流转小车，洛中情味尚谁家。江湖水满无飞雁，城郭春深有乱鸦。且自山间更林下，从渠地角是天涯。不因胜事那能此，一色红红白白花。


君再到章泉，我愧未能往。玉田金仙路，薰风满林荡。殷勤好寄声，不必论识赏。药饵何关心，茶瓜姑抵掌。村虚晓雾昏，山危夜泉响。翁弟亦皤然，梅天苗更长。


雨歇收朝润，风回起夕凉。君今过澧浦，客有到钱塘。落涧高槐影，浮檐细竹光。寻思须浪赋，杂伯更谈王。



        脉脉蜂黄蝶粉，盈盈水秀山明。卖花声里听吹饧。佳丽芳华韵胜。下上休看舞燕，惺忪一任啼莺。枕痕屏曲梦关情。酒醒春宵漏尽。

      

溪南上下郭，得得过春山。自叹欲何往，相从非等闲。波深鱼泼泼，竹静鸟关关。若个渔舟晚，延缘见苇间。


雪霜繁处是阴山，八骏周游更不还。犹有遗黎抱弓剑，猿声依旧啸林间。


圆泽三生石，陈登百尺楼。砚因铭共永，诗与字俱锼。此老非徒耳，閒人更点头。魏铜那敢拟，朱锡盍为侔。


沧溟吐吞江水地，风尘万里一危亭。自怜雪里心眼在，凭轩尽日空诗成。波流不鸣云不断，冷气暗逼黄荧荧。销凝还如未开凿，浑沌无际天难名。相从共饮岂易适，太息岁晚初何营。尺梭已觉鱼尾健，数字更喜鸿翼轻。吾侪天穷且天放，酒肆人间谁长卿。


既贫且病是今年，容貌音声亦变迁。纵起步趋终倦矣，讷于言语每颓然。秋凉颇似如人意，月好翻能搅我眠。试把闲情和佳句，瑞峰何处入章泉。


襄阳耆旧今谁记，祇有庞公在鹿门。白发江南两兄弟，瑞峰山翠锁深村。


半世交游独有君，春风桃李满溪濆。数杯别酒同舟去，一种离情两路分。从昔早衰陶靖节，只今多病沈休文。浮名绊此身何用，醉眼晴空霭霭云。


近城人语杂，深山人语少。重露滴烟岚，野水见鱼鸟。稻粱丰稔外，耕凿愿温饱。所以桃源人，不与外人道。


禅家法眼本高寒，不用机缘出世间。一首清诗一盂饭，静看南北两云山。


谁云诗好不言寒，隐隐长身拥鼻端。尘世出门真有阂，强歌声里且求安。


制宅思前绪，轩名到处幽。不须论梦蝶，只是合盟鸥。北望刘琨啸，南游庾信愁。百年五字在，吾岂为诗谋。


老于流俗尚何颜，欢喜新凉得此閒。政自可人诗更好，每逢觞酌不知还。


山翁不管膏粱味，道士常从芝朮餐。想见散庵高洁地，竹垆深火对瓢箪。


茂树无风晓自凉，数声黄鸟啭圆吭。老身曳屣穿林去，一片荷香是小塘。


善继人之志，肯堂思其艰。此意自无尽，风月敬亭山。


禅门底用金仙偈，道室空多玉笈书。知我者希斯我贵，身心如此可踟躇。


钱湖苦热人不眠，下塘水涩流涓涓。云奔雨骤忽到晓，便有小舟来闸边。



        一涧水南山，腊尽春生梅雪。行过小桥深处，带疏钟横月。征衫闲着指东吴，休怕与人别。吟到翠圆枝上，是归来时节。

      

趁虚鸡犬杂，清有草玄家。支径开山嘴，长桥过水涯。岁寒梅弄蕊，春到柳舒芽。城里归时晚，年华与物华。


一雨山林方始秋，世间休待我回头。心虽未老何须壮，身自长贫不用愁。满地烟云终淡淡，数家鸡犬也悠悠。木犀开后菊花发，随分杖藜寻酒篘。


脚底楼台尽管弦，长安人物信骈阗。夜深祇有疏更在，满地月明光皎然。


姑苏台下同杯酒，一旦相从情转亲。才屈自应无近用，时升谁不有通津。避名苦节乾坤大，务道圆机岁月新。我亦推藏山涧曲，细思馀论忍沾巾。


出门非有碍，何地著老身。幸哉倚楼仙，乃不嫌我真。时时写兴来，忧道不忧贫。较彼肉食鄙，未知隔几尘。浩荡如白鸥，信矣谁能驯。馀干相国家，世代常有人。上饶监郡尊，尚许閒者亲。更语春山君，扶藜整纱巾。诗情复如何，柰此寂寞滨。


经月红尘共小楼，西风吹梦绕湖流。文场两地还趋走，客路他乡有去留。壮日功名看辇路，老年心绪喜沧洲。北关门外一杯酒，潮水庙山滩上舟。


捉得春风住三日，明年依旧百花香。酒杯满后同谁饮，诗句成时只自狂。金缕声销非幻景，玉华烟散任仙乡。灵山翠滴冰溪水，只这閒情话更长。


沿洄舣泊更跻攀，好事来寻小艇閒。却忆武昌游赤壁，可怜姑熟醉青山。岸凉崦霭知空谷，水远汀沙见浅湾。惜别且同幽兴熟，鳣鱼泼泼鸟关关。


张果老驴儿，开元天宝时。三郎非仙才，此老戏之如小儿。异代想像空好奇，莫解莫说且莫知。


苦觉今春雨易晴，蚕忙颇早麦垂成。周遭两县相望地，不但归田望岁情。


一塘春水野花间，田缺沟流转草閒。正是冷烟寒食后，蝶飞飞去鸟关关。


与君莫放酒杯空，是事无过一笑中。衮衮细看谁眼白，休休赢得自颜红。世间爵服无归客，天下渔蓑有钓翁。饮罢不知今古异，酣然而睡且相同。


人自西湖南荡归，定无尘土染征衣。山间醉把纹楸戏，还共清晖对落晖。


说著相思梦亦愁。芳草斜阳，春满秦楼。楼前新绿水西流。一曲阳关，分付眉头。多少风流事已休。纷薄香浓，怕见绸缪。淡云笼月小庭幽。明日山长，清恨悠悠。


钟山投老漫寻诗，幽草闲花水满陂。步转暖风还尽日，坐因凉雨独移时。


山田渴雨民艰食，国重农功遣吏来。要使轻徭仍薄敛，坐令寒谷得春回。


涧上秋深黄叶多，素琴终日奏云和。上人过我还休去，一段风光可奈何。


恨不追随到玉山，笋舆咿轧可怡颜。诗情酒兴复几许，春在花光草色间。


烹煮清风两腋生，枪旗空复撷其英。如今共把春风椀，莫道须端与研泓。


槛外当熊立，人情见亦惊。翩翩后宫女，冯媛独驰声。


贵贱曾何在，悲欢孰使然。如君真绝足，奈我已华颠。勋业谁彝鼎，文章自简编。中原有前辈，吾忆范忠宣。


客从赤城来，气貌霜发古。破裘傲寒色，忍与世仰俯。时能茹芝朮，谓可生毛羽。物外有高风，相期到瑶圃。


寒灯梦初觉，危坐收此心。心亦合自收，无念即清深。举足尘埃起，盈颠霜雪侵。枯禅缚意马，练养无胎禽。


爆竹烧残岁，家家把一杯。西湖元自好，只是欠徘徊。



        云淡秋空。一江流水，烟雨濛濛。岸转溪回，野平山远，几点征鸿。行人独倚孤篷。算此景、如图画中。莫问功名，且寻诗酒，一棹西风。

      

青山碧涧秋前立，莲酒和诗字字香。饮尽却愁君共醉，更将双井洗肝肠。


雪飞三日暗烟雾，雪住三日埋冰霜。尽道春来须解冻，不疑腊尽未回阳。楼台瞩望犹如积，城市驱驰殆欲僵。辛苦农家应击壤，遗蝗入地麦青长。


归雁亭前坐久之，晴云吹散碧参差。江湖秋水已如许，惭愧仇池徙倚时。



        倚遍阑干弄花雨。卷珠帘、草迷芳树。山崦里、几许云烟来去。画不就、人家院宇。社寒梁燕呢喃舞。小桃红、海棠初吐。谁信道、午醉醒时情绪。闲整春衫自语。

      

年来閒得傲山林，肯怪连天雪作阴。苏武不眠身自健，袁安高卧兴何深。懒穿东郭先生履，细和西湖处士吟。无限目前今古意，岁华如许老骎骎。


暮春南池上，游朋一追随。岂不能把酒，亦复多成诗。主人歌声长，尘务谁思惟。握手到尔汝，却恨杯行迟。是身既长閒，便觉处处宜。秉烛夜向深，明月忽如斯。勿使儿辈觉，甚矣吾独衰。


江西道院少回旋，蚤晚依然省部迁。教子既同分竹虎，传家元自冠金蝉。向来朝阙看飞佩，此去名藩好著鞭。八百洞开应一笑，游閒更与问黄仙。


一从寇谦之，祖尚张道陵。湮芜五千言，庄列亦不明。荒哉神仙家，方伎刘向评。存想与炉灶，后世徒营营。吾从云笈书，七签岂其情。山閒焚妙香，君房天禧经。叩齿理玉池，天风韵流铃。玉历眇延康，尘劫无足惊。


坎石溪头同早炊，清霜枫树叶飞飞。班荆一笑又何许，珍重云山布衲衣。


祝融紫盖潇湘水，已是离骚更著秋。仕宦有时还潦倒，人生何地不周游。久持庾节身长健，才乏奚囊意必遒。我老重加交旧少，望馀风叶冷啾啾。


句句芳华字字香，章泉巨擘意深长。为渠力挽抉云汉，与众争光扫秕糠。每以成章能脍炙，孰于行卷敢权量。南池自是风流地，波撼水村荷气凉。


十诗说得梅能好，我欲和之无此情。一坞暗香浮涧水，君来犹觉句难成。


我识睡翁尤更早，翁今死矣我已老。寥寥故家郓东平，丽泽渊源有深抱。睡翁又号曰粟斋，馀事书帖亦可怀。摩挲展转心眼开，此道于人何有哉。


催景阴阳长短宵，天回星纪又玄枵。霜寒草野真无恶，雨湿禾场正不聊。薄晚固宜山色远，经冬犹未水痕销。私家一饱官何恤，寂寂閒中岁月飘。


篱雨檐风落井梧，山幽时复见樵苏。近秋依约能鸣雁，长夏无过暂止乌。新面已多犹可饼，旧醅将少欲何酤。章泉二老瑞峰远，怅仰空成耳热呼。


腊近山放梅，霜馀竹支径。坡陀斜日晚，葱茜孤烟暝。人行兴将阑，鸟语栖未定。更踏野桥归，风回满清听。


草树随时长，城春雨易蒸。閒人来入市，官舍却逢僧。觌面非竿木，何心是葛藤。吃茶看洗钵，忘却老昏瞢。


青山好处杜鹃知，芳草离离正绿滋。我已颠狂无藉在，又随名胜学题诗。


日月推迁事转新，百年同尽草栖尘。纷纷遮莫相欺得，一首閒诗且送春。


诗亦常语尔，细思有何情。瞀瞀青眼收，种种白发生。不如缄口住，时复信脚行。折竹松边路，孤山篱雪清。


宦尘偷眼望孤山，几个吟人得往还。德久尧章前次是，晋仙铦朴后来间。大都寿夭元无定，只这衰荣甚等閒。说与一犁春雨谢，离忧江上已苍颜。


地偏尘自销，风扉亦常关。不知芳草多，但与落花闲。红日到碧涧，白云在青山。怀人长言之，老子何痴顽。


杜老有新语，人生五马贵。仪真亦不恶，温饱可自慰。名宦百年尔，渐觉诚鲜味。才归鹓鹭行，勇去复何谓。岂念师旅馀，淮民短生气。疮痍尝抚摩，坐视或嘘欷。挺身收左符，于此见洪毅。我为一长吟，雅志其髣髴。



        君之竹隐是章泉。只要世家传。莫道闲诗浪句，风花雪月云烟。一杯我醉，百年人事，乾转坤旋。直与唤回兴替，义皇留下遗编。

      

老觉从游易寂寥，梦思江海耿寒宵。元来冉冉乾坤里，大抵悠悠岁月飘。南北一峰高可仰，东西二馆隐谁招。园居好在带湖水，冰雪春须积渐消。


君侯锦绣作肝肠，句到江梅韵更芳。自要逢花试陶写，从教弄影与吹香。


水国春已生，微波漾洲渚。时见挑菜人，临风自凝伫。


江头千树白茫茫，空谷佳人未洗妆。一曲霓裳舞初破，寿阳春色到宫嫱。


年年以酒浇残腊，日日为诗作好春。涧水渐生梅正发，鸟啼人语亦清新。


的皪南枝横县宇。空山无此新花吐。手种几多梅。迎霜今已开。簪屏聊隐几。诗与君应喜。更报晏斋翁。相将索笑同。


秋风秋雨又冬霜，山路山溪任短长。邂逅留连随地饮，峥嵘竹外见梅芳。



        晚云烘日枝南北。一杯未尽梅花曲。城郭小春回。暗香开未开。留连吾欲醉。醉眼红尘外。多少老心情。景清人亦清。

      

野路寻诗立马时，骚人闲淡少人知。霜华满地吹黄叶，应有早梅开一枝。


平生萧散喜登临，秋入溪山处处清。访古人传裴相国，寻诗我忆谢宣城。风回万木新霜净，云薄长空夕照明。更向僧窗閒徙倚，一樽谈笑为君倾。


簿正麻姑已十年，四明分教合腾骞。如其推毂须臾尔，便以乘轩岂偶然。金马玉堂非一士，蓬莱藏室尽群仙。儒人本是经纶学，少试羲皇所画编。


春寺不寻芳，诗翁作醉乡。花香空夹径，草细恰通房。僧固枯禅寂，人非好句忙。出城惟怕晚，冉冉趁斜阳。


福唐荔子冬生花，青榕深深多释家。海山会府亦繁富，官自货盐常造茶。民以不冤刑狱折，无岁无人无一节。同僚斗牛应暖热，中酒过厅不可说。


冷斋著我巽庵主，惜取禅心与法身。赢得閒官弄文字，岂容馀事乱吾真。永嘉见说多前辈，归去要知必有邻。野客灵山相邂逅，他年拈起话还新。


磊落檐前大笑花，肯同凡木强争华。日光玉洁薰风里，秾郁香传自一家。


溪山前后簇双旌，暇日城南取次行。因到小园寻胜事，更于野寺畅幽情。联翩别乘同歌吹，落拓閒民亦兕觥。元祐相家文物在，唤回洛社旧升平。



        云到春飞若素期。柳条吹送落梅枝。冰壶表里谁能赋，玉鉴圆明且屈卮。村舍北，郡楼西。治中风调只心知。不堪野老关门醉，想见山翁倒载时。

      

薰风常坐竹间亭，不为前山满眼青。行遍溪南来下郭，主人休问草堂灵。


谪仙曾昔冠词场，一笑岩花满意芳。月里直攀蟾桂种，风前常惹御炉香。从他凡艳倾城色，本自高名观国光。少为清秋试题品，五云归路鹤天长。


鹧鸪鸣山翠，松日行晓光。一庵远市廛，自惜宜自藏。瑟瑟闻人迹，熙熙见壶觞。老境为献酬，笔到诗成章。


多病登台畏独醒，荒园蕊菊尚青青。山中我友还新别，门外巾车亦始停。老去年年无以醉，诗来字字信斯馨。遥知隐地秋风急，坐对松寒数鹤翎。


坐看何如更步行，草低叶滑小桥平。沾泥不作凡心浊，积水浑疑仙骨轻。云逼晓园几欲雨，烟开晚寺却嫌晴。一溪绕我山前去，未信溪山有我情。


九峰庵上雪中眠，夜半寒枝落枕前。虚旷益知身老大，静深惟觉梦清圆。山围漠漠无通路，田缺幽幽有暗泉。雅志能来得同榻，雨岩人必为吟传。


浴溪桥上山岝崿，直下流波寒未涸。只宜墨客寄幽閒，不许行人动离索。草木黄落已变衰，晚风吹霜白云归。清晖如斯耿独立，何处翩翩鸥鹭飞。


少劳吟笔赋催科，抚字心存政自和。莫道折杨无俗韵，要思于蔿有奇歌。时秋凉冷遽如许，客子宦游将奈何。看即双凫候飞舄，清江江上一婆娑。



        说着相思梦亦愁。芳草斜阳，春满秦楼。楼前新绿水西流。一曲阳关，分付眉头。多少风流事已休。纷薄香浓，怕见绸缪。淡云笼月小庭幽。明日山长，清恨悠悠。

      

谁将双柱兵厨酒，留与閒民尚有馀。珍重平分风月手，又将新句擘笺书。


种田图得米，终岁亦勤劳。当春把锄犁，和风满东皋。岂忘水旱忧，流离至逋逃。未必可就食，往来徒嗷嗷。


萧然一叶下庭空，便觉风凉入袖中。糊口可能盂饭白，放身那羡带鞓红。江湖水满悲游子，城阙秋生醉秃翁。且剥鸿头对杯酌，翻云覆雨久来同。



        陇头无驿奚为朵。岩前有折宜来堕。风急雪云溪。诗清满意携。竹炉良夜饮。饮竟煎僧茗。梅以句深长。得花情未忘。

      

三吴一都会，驾言舒我忧。洞门俨彫戟，通术交华辀。清晨皇居开，五云更飞浮。阳光从东升，星月烂欲收。垂绅奉明主，靡爵班彻侯。上拟成康隆，下则皋夔俦。弓矢既载櫜，礼乐次第修。子惠四海民，庶几疮痍瘳。眇欤虮虱臣，守藏独夷犹。交旧未忍遗，乘轩为绸缪。适歌慨以慷，鲁酒献且酬。徂年倏已冬，秃发不满头。如知山泽臞，昧昧徒好修。


一自离城府，经年欲从游。岂曰秋气高，粲然在林丘。酒熟未易饮，诗好未易酬。幽窗展席地，宛转十日留。才如不羁马，胸次贯九流。籋云有霄汉，局蹐不足忧。驾言骊驹歌，散处非阻修。鸿雁天南飞，时当寄绸缪。


冰霜落涧岁云暮，寂寂远岫松风回。村深古寺作钟磬，车马路断樵者来。参差一抹起宿雁，清浅数枝横小梅。日昃翠寒云屋迥，竹炉煨火尽馀杯。


屏迹丘园矣，秋来事亦忙。开林朝斧钝，钻纸夜灯煌。一潦屋殊损，屡空饥易忘。俄而对时菊，种种发能长。



        小春时候腊前梅。还知道、为谁开。应绕百千回。夜色转、参横斗魁。十分孤静，替伊愁绝，片月共徘徊。一阵暗香来。便觉得、诗情有涯。

      

松花千树发轻黄，乍暖风来细细香。但是游蜂喧过午，不知飞鸟下斜阳。


水南常只见灵山，城市谁曾顾此间。空占巃嵷成晻霭，安能嵽嵲尽回环。高堂知整轩窗静，曲径应多草木閒。眼界一亲心更远，属联佳句不当悭。


一抹红桥卧水云，雨收风叶尚沾巾。开门觅句无馀日，曲水流杯又浃旬。春事匆匆容易老，人情往往总输真。河阳县里花千树，犹记溪南寂寞滨。


栽匀明日问青黄，惜水脩塍意更忙。少候根中新叶出，又看晴雨验朝阳。


彼美黄金花，为我绕池游。十月无清霜，尚作重阳秋。胡广潭何为，陶潜篱何求。人物偶相值，终古评不休。兴惬景勿违，语到气自遒。小摘问颓龄，记取南山幽。


翻经讽咏释种，齐物试看庄生。功名到底馀事，儒者说性说诚。


南烹蛙黾颇腥臊，北食羔豚亦太豪。老觉閒身便野蔌，口头虽苦意殊高。


潜鱼空浪藻，倦翼漫风林。邂逅留连饮，从容取次吟。名言惊思苦，离话惜情深。昔尔那知此，他还未必今。


常恨春浓不赋诗，诗成却怪得春迟。春风漫蹑登山屐，兴入青春若素期。


往来西舍复东邻，风约微岚雨敛尘。尽说世间多显者，岂知山里少閒人。路逢僧道非无累，家近渔樵定可亲。贫贱难居贵难守，任其商利与言缗。


茶经空烂读，读罢出溪头。竹杖虽流憩，藜床复倦投。寻思煎以吃，展转卧而游。乌石瓶能好，瓯牺底用忧。


愧我粗官耗太仓，及瓜而代合耕桑。蚕筐阁了修秧马，老稚时时亦酒浆。


袖手坐春昼，渊渊古井水。倦漉渊明巾，姑隐子綦几。沉冥极颠末，昭彻贵表里。裕矣得失心，隘哉洗其耳。


花影攲灯上小窗，梦回香篆有残缸。当年何事成诸葛，万物无情缭老庞。


东南吴蜀大江横，西北关河几战争。智者不愚愚者智，到头分合世难平。


社鼠城狐何代无，乘时应也用工夫。而今又有依凭者，辛苦从前作世儒。


试倾浊酒汎黄华，节物于人自可嘉。一上荒台供远目，更邀闲客堕乌纱。萧萧霜树明晴昼，隐隐烟汀入暮霞。醉里只多今古意，要知秋色在山家。


宿觉庵高何处山，松风江月几人閒。可曾著眼力耕外，也且游心研滴间。春冷种花开较少，年饥求饱食犹艰。浙东浑是江南尔，一崦一重还一湾。


臭味薰与莸，意气金与石。惟可以忘年，庶可以忘夕。投非胶漆坚，抱有冰炭厄。深怜眼终青，未厌发已白。


新年喜共閒僧语，薄暮明灯下纸帘。活火慢煎茶渐熟，呼童时把炭来添。


溪风吹雨晚打窗。把心情、阑入醉乡。记取在、山深处，我如今、双鬓已苍。夜阑寒影灯花淡，梦难成、清漏更长。宝瑟断、鸾胶续，泪珠弹、犹带粉香。


濯锦江头冬日晴，水光山色傍人清。我身偶閒来散步，适有溪山能动情。


尽日苦久旱，凌朝得微凉。悠悠我所思，眇眇天一方。搔首亟盥沐，篮舆上河梁。城阇士如林，进取自行藏。孰甘尺蠖屈，孰羡鸣凤翔。分寸丝忽间，胶扰互奔忙。唶嗟尚何诣，交谊或难忘。山堂兮方斋，城树郁葱苍。岂无尘榻地，茗瀹容细尝。放身易云晚，屋角下残阳。虚明见云风，从君以徜徉。须臾夜色起，片月翻流光。影静理无违，语惬情不伤。相将得岁寒，留目禾黍场。可以饱吃饭，馀事扫秕糠。


荒秽诛锄山径开，更于高爽敞平台。眼明庶以闲登眺，步稳因之数往来。载斸坡陀曾树蕙，缘通茂密待移梅。城南自是多幽处，一曲今藏古涧隈。


准拟新凉共酒卮，溪山到处少清诗。何年结社得如此，比日登楼已可知。制邑且分莲幕去，鸣琴应负锦囊随。鹅湖石井青枫峡，又近渊明把菊时。


钱塘祷雨上天竺，大士往来烧宝香。支郡神祠亦照答，自鸣山出气苍茫。风投襟袖带衣宽，短发重搔为整冠。待得成霖三日后，出门沿涧看清湍。


人生贵相亲，风味入杯酒。不在识面早，啸歌而握手。乐哉唱酬富，且复知取友。茫茫江湖道，屈指谁耐久。吾行古赞州，溪山照窗牖。是中得雅士，意气何深厚。便合置青琐，谁云尚墨绶。隐吏有子真，相望千载后。冻雨古道长，微茫湿枯柳。


十年灯火醉秋窗，君过闽山我浙江。今日持杯听凉雨，依然檐溜夜淙淙。


守道安恬誉翕然，晚登朝路合腾骞。身劳援溺尝贻疾，梦兆囹空信不冤。倾盖方欣同药藏，挂冠谓可乐丘园。愁闻薤露闽山远，馀庆他年属后昆。


雪后溪山分外清，东风日丽转新晴。水波隐隐游鱼影，木叶丛丛啼鸟声。


国家右文时，子可谓不遇。相从今几年，犹记弄章句。神州久陆沉，赤子欲谁诉。隆兴淳熙初，几载驾戎辂。主圣难其臣，后来忽多故。方今恢天运，子复策仕路。惜乎视征榷，韬略未阔步。男子志四方，周王亦一怒。惨别无它言，闽山眇回互。


老怀风雪往来时，山与溪皆合赋诗。又是梅花苦无绪，喜闻七字满篇奇。


终朝雨清润，坐啸青林中。戍楼千鼓传，殷殷闻鼕鼕。敢为城市远，犹喜声迹通。诗成赋幽愤，志岂终困穷。兴言古达者，鹿门有庞翁。此话世莫知，因公悦心胸。


雪云寒事正多风，诗与山阴兴颇同。万境纵陈浑不理，老身只是愿时丰。


病起水边行，风回柳弄晴。岸虚微坼土，涧浅细无声。寂寂心逾静，飘飘神转清。衣襟带波影，搔首又诗成。


水西佳处为停车，不待丹青写作图。高下是山非甚远，回还随路未嫌迂。留连把盏欢才洽，迤逦支筇句不无。天地之间是閒客，也须容我醉歌呼。


平步飘然上玉堂，也来江祖钓沧浪。一生不得文章力，犹有虚名万古光。



        小雨收晴作社寒。月桥花院篆香残。杏腮桃脸黛眉弯。歌拂燕梁牵客恨，醉临鸾镜怕人看。良宵春梦绕屏山。

      

国朝人物盛江西，欧晏曾王世所知。剩喜年来说壶隐，还看身后纪丰碑。路遥莫致生刍奠，心折聊成薤露词。高蹈如斯天必假，彬彬子舍见孙枝。


西风邂逅清扬婉，三叹章泉满纸诗。取友此时宜自信，决科他日未为迟。贤关礼乐当深考，世路风波不用知。我亦飘零玉溪住，乡评相与见于斯。


山阴溪曲古何年，今日南豅棹复旋。夹岸暖风吹麦秀，钓竿清浪出鱼鲜。诸儿挈饮能迎劳，耆旧谈围信解悬。放溜归来月初夜，林间应独与翁便。


飞泉洞边人意閒，白云流影山空寒。角巾野服曳筇杖，谁著此身天地间。


秋风还起白云吹，草木悲哉亦变衰。但觉乾坤閒外阔，未应日月闹中迟。丰凶处处思逢岁，穷达人人欲偶时。何似村居诗遣兴，柴门野老岸前篱。


槿篱攲倒费撑支，沙岸常为野水欺。幽事相关乃如此，几回虚过欲吟诗。


秋晴行到水晶山，山近岚光起灭间。应有幽禅在其寺，避人甘占一生閒。


明月水声湍激，凉风山气高华。棋罢不知时世，酒行无奈诗家。


好山佳月近中秋，不信风光在小楼。倚尽危栏临静夜，一杯消得许多愁。


不到前村五六年，春帆便合上溪船。桃花浪暖鱼初出，燕子风轻柳欲眠。海内知名今有几，古来是事总如然。茶山衣钵分明在，相望閒吟寄谪仙。


三见木樨开，香传好客来。庞公隐能出，杜老句欣陪。市近心终远，交亲语易谐。柯山玉溪水，人道谓何哉。


贪生不忧老至，徇名却忘行卑。一日又复一日，遑遑自欲何之。


竹枝梅蕊映松林，不是年年著意深。君有清尊可无醉，春晴赢得看花阴。


湖上游船拨不开，芙蓉十里锦新裁。夜深风露非尘世，惆怅无人月下来。


连朝秋雨起秋风，梦觉吴山第一峰。离合乱云思过雁，去来斜月听吟蛩。寂寥髣髴天容澹，摇落相看野色浓。寄语骚人模写取，登临佳处更从容。


胸中有天游，寓外皆所嬉。胜士固可逢，俗物亦可偕。杯酒得流行，放意而伸眉。兹辰我阳春，溪水多清姿。岸柳已青青，山花更晖晖。当筵主与宾，谈妙尤克谐。雷声忽送雨，云风动情思。由来理性真，肯计志愿违。松柏独也正，造物付之谁。欢笑酬座人，长言其勿噫。


水绕寒城渚外山，淡烟吹暮画应难。渔舟举网无人会，我老吟诗把眼看。


蛤蜊因酒得天全，踞无龟壳吾非仙。六跪二螯犹回旋，左手急持思拍船。螺之辣者真海鲜，每或酌侑能醒然。竹隐君其诗中权，知我托落醉欲眠。走送三物寸简传，青灯山牖瓶梅边。食之既矣吟一篇，比耶兴耶今何年。


摇摇山上风，落落谷中雨。回溪少鸥鹭，旷野分豺虎。荒寒不可闻，惨淡不可睹。偪塞案上书，饥来尚堪抚。


悠悠俱幻境，起灭要人认。相从一转语，老懒且求静。禽鸟亦何情，草木有本性。底用诗自鸣，幽禅了真净。


休论玉蕊发唐昌，入眼何能易比量。晓露未收寒露下，无风亦自有幽香。


不须更著前村里，且傍衡门看流水。无人涂路横古今，吹尽梅花又梅子。


一尉西都梅子真，归来岂是总忘身。栖栖吴市门前卒，便道神仙乃若人。


小楼经卷杂琴书，落架蒲桃影碧疏。施主去来多佛事，堂僧分散各清居。戏临米帖行吟后，困理茶铛出观初。门外满堤沽酒市，谁看金鲫旧池鱼。


城都花卖已逢梅，不觉光阴日夜来。浅白深红知几许，薰风又见渚莲开。


寒日照竹色，老槐摇池光。凭栏俯虚檐，忽此陶一觞。主人与客笑，万事俱茫茫。回首十年梦，吹霜晚云黄。


补陀净圣有许事，用作霖雨谈笑中。天竺山高湖水满，去来何地不圆通。


腊后春归草木初，谁知芳树绕吾庐。风前有恨香仍远，月下无人影自虚。可是酒杯能慰藉，尚须诗句与消除。西湖东阁今何似，愁绝飞花过眼疏。


恤典劝天下，诸公誉更多。伤心立门户，遗恨满山阿。犹记交情旧，时将诗句哦。浮生如意少，薤露忍成歌。


赫赫相门旧，龟峰照玉溪。岂云名宦达，殆欲古人齐。文物禁林上，光华使节西。黄金横带处，新筑乃幽栖。


山中石涧正冰冷，愁绝江梅满树花。王节随晴尚能句，幽怀无复怨年华。


天寒岁晚山黄落，只拟西湖可探梅。霜重雪深浑不管，一枝青浅为谁开。


俾寿情何重，酬吟报恐迟。拜嘉诚自喜，友谊尚谁为。醑我遥相命，思翁不独诗。晚生头已秃，敬长眼空窥。


燕子飞飞山鸟鸣，小轩痴坐倦能行。推书试数平常事，亦向人间得此生。


行都镇东南，衣冠萃轩盖。文书漫穰穰，人物当蔼蔼。痴或不知止，隘即莫可奈。江山何清空，天地本正大。四更霜气重，肃若起深籁。乃信埃

      

轻阴催雨湿汀沙，山崦寒生一倍加。好事肯同杯酒咏，绿娇红小是谁花。



        玉水灵山地，燕寝亦书功。邦人耆老，诞弥佳节以词通。尔岂知吾恺悌，我乃因君谈笑，祝寿酒杯同。箫鼓少人会，歌舞为谁容。观坐客，惊野老，笔如风。个般酬唱，诏回应上玉华东。多少家传经济，留与孙谋持守，出处信何穷。唤起千年调，分付一车公。

      

岁前三日到君家，溪雾连山雨两涯。香汎茶甘拥炉坐，纸窗瓶水浸梅花。


婀娜烟中梅，花飞有底急。蜂触香车来，烟凝为谁湿。


独吟不知秋，独坐不知晚。坐久颇搭陀，吟深或偃蹇。栖栖与世疏，默默去道远。澄渊无起波，长谷有绝巘。


梅花腊后与春前，爆竹声中更恍然。来往南山惊渐老，唱酬东郭信能贤。风流往事高情外，雅淡新知醉眼边。尽日论文君慷慨，因时写物我缠绵。


转庵老子又多能，意气少年誇五陵。自到玉皇香案侧，退朝犹不废吟灯。


十载尝同望此山，雅怀幽意颇相关。岂期苔竹随公去，应笑钱塘见我还。洗梦唐人诗句里，惊霄前哲石碑间。秋风古寺一杯酒，老觉心情只欲閒。


雪风吹溪云，昼刻催岁律。欢传颂椒花，饯岁欲何出。举头荒山庐，冰涧溜凄瑟。两鬓已颠童，种种不满栉。题舆得斯文，爱士欲黼黻。团呼一樽酒，清言了人物。四座各尽情，烛跋屡剪拂。如愚于席间，踸踔倍勃窣。授简而供令，古兴亦岂不。


水南上郭荒凉甚，犹有西轩两首诗。沙草犊鸥眠动处，当时识赏孰能追。


暮烟和角带疏钟，修竹轩窗一枕风。月淡天高云弄影，纱幮如水半曛中。夜深便觉凉无暑，庭户惟闻草虫语。参横斗转已三更，露气袭人欲轻举。


官闲读书馀，倚杖看绿阴。黄鸟时飞来，临风流好音。我亦为之喜，夷犹情味深。世间事乃尔，回首生夕曛。


悌弟其谁家，欢然友于兄。饮我一杯酒，北客交旧情。凉雨清晚云，庭柯澹阴阴。席间长少集，文献各准绳。是岂小故哉，宜醉亦宜醒。


云落山根蔽远江，渐迷高树到幽窗。须臾细雨风收处，画出苍洲白鸟双。


意行无东西，偶成一段奇。寻山得幽伴，遂尔相娱嬉。水涉渔梁窄，山循鸟道危。每惭衣上尘，素染已如淄。新安山水邦，寺屋多断碑。摩挲青莓苔，往往识岁时。所贵眼界阔，岂畏足力疲。榜舟或扶舆，上下适其宜。吊古践陈迹，怀贤理前规。吕侯读书堂，遗祀留丰姿。恨生异代深，遐躅无由随。寂寥付短篇，酩酊持屈卮。是日颇款曲，有时还切偲。虽云各笑语，卒复度礼仪。英英钓濑仙，其学夙素知。譬彼巨渊薮，蟠伏豹与螭。一旦奋迅去，谁复维絷之。观乎律调雅，益悼馀子卑。示我千百年，匪特用自怡。传玩入铃斋，使君亦伸眉。由来绝俗士，定有惊人诗。激烈薄层穹，豁达开晴曦。况同陟山颠，又已还水涯。物色既甚富，身世真若遗。昨非兴寄清，曷浣穷陋悲。白雪本寡和，载赓思尤迟。


云车在望已多阴，想见东皇识此心。城阙步虚环佩冷，田庐望岁桔槔深。天高地下群龙起，雷动风行万马骎。午夜宝章昭格处，愿言三日便为霖。


老觉年光秋更好，人间从昔易纷纭。漫将诗酒供閒客，常喜山林对隐君。话到忘言清似水，思之何事懒于云。相逢得醉茱萸盏，一段高风信不群。


岁暮出门去，玉溪城郭深。故家诚可数，高士亦过临。坐久狂客来，身老皤鬓侵。咄咄酒未醉，谐笑方侵寻。


六年不到秋场屋，懒散低回强自宽。本谓有缘居上第，可令无分作粗官。小来勇往痴心在，老去羞将冷眼看。笑杀杜陵纨裤句，只知多误是儒冠。


且把閒诗寄故人，岭梅冬近一枝新。望穷海外应身健，心折江东入梦频。我道词章非醉墨，谁思勋业是知津。因风远讯弦歌客，好对孤芳说隐沦。


世味日以陋，莫能商古今。伐异或党同，嘈杂非正音。我生逢百罹，倍觉空苦心。堂堂玉泉家，源委非蹄涔。君尤挺特操，气宇清且深。相逢清河桥，万感成清斟。发挥所兴寄，倾倒所译寻。谁谓南渡久，而闻正始吟。黄华明露高，风回雨垂阴。白发生已多，只合同投簪。


萧萧八百洞，高安尚流传。谓李脱亦可，貌出真神仙。洗我短世悲，遐哉谓之玄。安得从其游，弃置尘垢膻。君能一吊古，摹归遗何偏。涧头霜叶寒，相与知其贤。


春风清晓尚微霜，近午寒收日渐长。步稳路平山涤霭，眼明溪净水生光。珍禽啼鸟犹能乐，野草闲花亦自香。回首红尘是城市，林间诗酒试平章。


溪浅寒光合，山横夜气深。拥炉诗触拨，举白醉侵寻。话久销尘虑，情忘见道心。断霞明别渚，霏雾锁遥岑。


卜居得幽旷，崇山倚长松。夜窗风雨来，岁事忽已冬。人或知子欤，我身为从容。此閒岂有待，彼忙竟何逢。徒以蜗角微，展转缠心胸。栽田艺禾黍，伏腊可粗供。功名不难办，肉食皆鼎钟。


浪连风影浸垂云，冷气吹林树色分。正是山中春夏接，老身时看白鸥群。


绿树秋千红索，白云春静青山。人醉忽焉兀兀，鸟啼何以关关。


一壶犹带武林春，细拂湖边陌上尘。此去清江八百里，秋深蓬底是行人。


便好槐庭听报麻，少迟江右建高牙。使华仕路应争羡，昼绣乡闾合共誇。别院笙歌开祖席，满城桃李正飞花。不知谁下陈蕃榻，且看儿童竹马遮。



        春尚早。春入湖山渐好。人去人来虽未老。酒徒犹恨少。梅落桃开烟岛。日日更吹香草。一片芳心拚醉倒。冷云藏落照。

      

看梅集池馆，风雨中夜归。当君扶舆际，是我寻梦时。山气既巃嵷，晨光且熹微。倏来五字工，亟读起披衣。


伸眉为作笑轩诗，胡广中庸天下知。展转此身俱老矣，纷拿何事不儿嬉。从教流俗千般巧，莫受荣华一点欺。几度归来抚空案，清风明月总相宜。


清都谁不愿居官，且是西湖最好山。此地固难常养病，他乡只可便求閒。苦无筋力追王贡，那有心机衒孔颜。秋入两峰明碧落，几多鹓鹭簇天关。


红湿华滋叶护花，金来禽映海棠斜。珊瑚声里飞山鹧，云气吹晴落紫霞。


园荒无与锄，草树暗如织。披榛理幽步，野气颇有力。坐令世网心，不动自然息。更见吾潩泉，无波莹岩色。


喧卑无睡处，犹得到僧床。凉润新蒲雨，清熏老柏香。不嫌茶作祟，何待醉为乡。事事俱离眼，其功接混茫。


林热江浑其奈何，冷菰寒玉漫诗歌。南游禹穴古能几，北望神州兵又多。畎亩乏财愁折帛，仓场储粟仰秋禾。幽泉坎井徒争汲，尽日骄阳过碧萝。


小园春早喜梅开，烟敛风回月色来。香细静知宜竹树，影孤清与散莓苔。幽幽山嘴疏钟韵，耿耿楼头画角哀。自笑年年被花恼，十分情味为衔杯。


山行迫昏黑，乞火野人家。阴风振林壑，水激沟港斜。扶舆听鸣钟，尚觉涂路赊。叩门得兰若，僮仆欣不差。老僧为作茗，趺坐谈无涯。子夜各休去，幻境良可嗟。


风雨空山可奈何，门前寒港水增波。君多亲戚定欢宴，我乏从游徒浩歌。岁晚一身知又老，年来三友仅相过。章泉超在百里外，应自打乖安乐窝。


瓶粟欲罄败絮少，三咽玉池吾养玄。是中止可浣便腹，世运密移空推迁。



        芍药酴醿满院春。门前杨柳媚晴曛。重帘双燕语沈沈。花映绿娇初日嫩，叶栖红小晚烟昏。轻雷不觉送微阴。

      

筹边须善策，是古肯非今。名士自江左，丈人谁汉阴。敝庐清昼永，幽磴白云深。可在唱酬句，岂多陶写心。



        固穷斋里语吾生。言之必可行。扶疏夏木既啼莺。更逢鱼计成。多雅尚，少时情。沧浪渔父缨。高歌宁与俗争鸣。朱弦疏越声。

      

鸟声已鸣春，涧庐雪色深。纷纶五经笥，古人云鉥心。心本理和顺，万缘常逼侵。莫作断灭相，明明去来今。


著书谈玄俱一偏，柳和伊任孔大全。禹稷颜回乃同道，出处得丧醒醉眠。


避喧甘猛虎，杜语诚有味。况此古城游，尽迥尽无畏。扪萝鱼贯登，荦确入荒蔚。俄而得峻极，天阙逼象纬。春风犹未旬，芳事已髣髴。凭虚了不寒，清淑满肠胃。眼高物破碎，意广身良贵。隘彼微尘歊，邑郭亦何谓。同来三二友，斯道久泾渭。偶然一尊携，物笑我频喟。焉知酒行多，但觉饮之既。烟峦屏障环，秀润仍蔽芾。更对西日红，轮囷缠海气。


一林梅花雨，香湿烟冥濛。水流涧底清，声落前溪中。鸟飞既整暇，人意亦冲融。今岁春来早，新萱已满丛。


青春深处见挥弦，吟到情时恨更牵。旧话相逢真梦尔，故人独觉倍依然。谷城大雅空三叹，云谷斯文已百年。珍重散庵因一笑，鬓丝禅榻羡同眠。


冲寒步晴光，霜重积如雪。寻梅渡长溪，荦确路曲折。回风送滩声，静听鸣复咽。当知我辈游，名与山不灭。


青山吴越晚潮天，领客登临合醉眠。且抱风流寻酒盏，更移襟度入诗编。雁行未许归舟速，凤阙犹看使节旋。处士一星人物表，往来书剑本超然。


石壁云泉四十秋，儿时来往见风流。可堪松柏衣冠地，世事深沉懒转头。


沿流出山来，度桥向城去。晃朗雨复晴，峥嵘岁云暮。闲常称心言，孰是得力句。坞静见高明，林深认幽趣。


推门喜见王摩诘，种树栽花兴寄中。一旦青衫遽如许，几年黄卷亦书功。人间文物惊无有，天与诗名定不同。乞取成编山里去，坐堆残叶读清风。



        华灯自是年年好，月淡烟空。依旧东风。箫鼓吹香醉脸融。谢他诗侣还相觅，雨迹云踪。不分情浓。柳浅梅深鬓影松。

      

蓬户为君开，荒园少旧栽。犹存小篱落，不比一轩苔。前月访彼矣，今朝同此哉。人间花草地，终古岁寒梅。


见说扁舟下彭蠡，九江日落照庐山。弟兄情话对床夜，应笑冰溪人更閒。


晴光杂空云，青春转寒谷。眇眇兮章丘，所见惟我独。洒然天地间，岂为万事足。晓风吹诗来，梅枝粲群玉。


夜窗松月旧家风，宦海飘流鞅掌中。但觉年年添一岁，不知齿豁与头童。


凉风固不恶，凉雨诚可佳。庭空鸟雀至，篱破藤蔓斜。倦体得支吾，睡眼失昏花。门前客能来，我亦留茶瓜。


世事纷纷不拟知，纵聋何必苦医治。旁观未会醒然意，更道为猪无太痴。


游目贝叶书，究竟华严境。当年寓名心，观者要深省。


潮落潮生一水通，昆山县前桃花红。刘改之者忽相逢，桃花正在烟雨中。面须如戟头已童，君虽不言我亦穷。一杯竟醉立下风，江西人物旧所宗。


閒花羞对去年丛，君正青春我秃翁。夜来一阵催花雨，二十四番花信风。



        滴滴琼英发翠绡。江梅标韵木香娇。乍凉时候漏声遥。欲绾鬓丝妆未了，半回身分曲初招。霓裳依约梦魂飘。

      

云谷依然十二峰，遁翁曾在此山中。满川风月今谁主，猿鹤哀鸣蕙帐空。


佛老多惰民，其书不如此。儒者读儒书，饮酒食肉耳。古人之糟粕，不过一片纸。不读亦自佳，徒以资口耳。


吾人聚集地，常刺俗子眼。过岂彼之是，亦乃此之简。君行往西湖，晒书理碑版。必入鹓鹭群，百事当一莞。所抱才志高，天衢复何赧。勿谓舍瑟希，异乎三子撰。清风炫崇桃，遽尔疏酒盏。其与物为春，至道嫌择拣。


风烟溪嘴转山腰，起觉清寒坐拥貂。林薄晓光吹蔌蔌，水流暮色下潇潇。相期胜士来推户，更想归人远度桥。会取试寻诗句写，还鸣高树许由瓢。


东游西汎秋凉后，深密正寻苔竹家。一段风流谁远饷，诗清应为煮芽茶。


山台风雨夜，一点是青灯。独把麟经究，谁知骥志凭。隔溪常过客，近寺不闻僧。梅夏清清里，翻愁易郁蒸。


乡邦为作四贤诗，所识还知盛一时。高质静专还朴厚，熙心坚正却平夷。新尤胆略无回曲，适且才华不诡时。他日要当为国器，喜看虎榜大名垂。


前村后村雪模糊，渔家败屋临江湖。纶收网结闭门坐，树篱草岸炊烟孤。波停水冻鱼不食，平者为沙高者石。可惜都无一句吟，笔幻生绡定谁识。


孤坐焦心气不苏，炎风畏景逼头颅。涧流已断无萍实，园圃俱荒失芋区。絺绤纵施衣复汗，简编虽近墨难濡。人嘲褦襶交游绝，头白昏昏发懒梳。


秋水澄溪渌，秋山远岸青。村酤因觅句，雅放却嫌醒。


肯同桃李强争妍，山矾江梅可忘年。霜雪时候金玉质，持花合为西湖仙。


明电夜凉催雨，不知冰水为秋。涤研酒酣寻句，剩拚蚁梦扶头。


悠悠城下水，又与日平西。漫移脚步高，忘却所历低。奔忙小聚邑，乃有一大溪。栏干莫浪拍，事物久难齐。望舒生绝巘，我醉马未嘶。停骖且莫上，狭路多涂泥。


雅怀何地不为春，弭节临川亦载欣。万事悠悠俱昨梦，一身落落掩前闻。山焚玉石何难辨，水杂淄渑未易分。喜见故家新筑就，试看灵谷赋烟云。


春山岁晚成良集，不但杯中酒圣贤。一局棋声转歌扇，醉和归梦入梅边。


分明山隐是诗家，零落残编久易赊。忽见子孙能缮录，敢言人士得谁誇。衣冠祖业多流品，文雅儒风有等差。细读一篇寻一句，馀芳宁不擅词华。


祝家山映一荒途，霜满晴空树色虚。太守去寻高士宅，比邻只道野人居。朱轮不碍檐前橘，白屋惟堆案上书。想见猿惊鹤飞走，袁安卧雪画堪如。


二年清节照冰溪，一笑屏星兴懒题。五月诞辰宜熟醉，九关云路岂难跻。家传学行元无恙，世济声华信可稽。邂逅从容何以祝，寸田尺宅理刀圭。


静深堂奥间，真如公所庵。谁谓平生心，可以禅境参。


空云春昼长，明晦苦参错。连朝服衾枕，疲苶不可作。岂唯虑归舟，去没逢蛟鳄。卧闻耕桑家，种败蚕栖箔。忧来故耿耿，政尔须杯勺。酸甜无正味，聊以慰寂寞。譬如无弦琴，亦寓山水乐。


穷腊荒荒渺林荡，几回落旧又生新。寒催雪与梅争白，空有故山谁故人。



        晓来一阵催花雨。正桃李、横塘处。笙歌帘幕燕莺喧。春在人间不老、谷城仙。潇湘图画迎千骑。襦袴欢声起。功名风虎庆云龙。更看万钉横带、系金狨。

      

短短长长柳，红红白白梅。溪浮何处棹，山对别时杯。春事还应尔，人情有是哉。却因嘉树底，浑见好花开。


易觉春风老，偏知夏日长。四山新笋出，一涧野花香。


霜重花未多，风回香自若。荒店野水深，枯枝堕寒雀。


无地寻明月，因人且出游。猖狂疑有谓，拓落信何求。山水知回薄，杯觞得献酬。秋情吾卜夜，垂老未为羞。


新凉吹得鬓斑斑，老去身谁似我閒。尽日微吟吟忽断，但随秋水看秋山。


老叹交情少，閒知友道难。何堪武夷曲，更近子陵滩。绝口谈龙肉，从渠食马肝。敢云栖择木，随世一枝安。


夜凉月里话东征，倾耳呼猿洞水声。玉室金堂元避世，鲈鱼莼菜岂惩羹。举围个个三年试，云路家家万里程。在我能为古之制，裕陵图治重宗盟。


来年要作冠秋诗，今日花时合自知。我觉为吟真老丑，人疑取酒若儿嬉。收香宿雨初浮蕊，弄色晴风定满枝。莫道空山漫遗句，传家垂后有深规。


幽艳人谁识，孤标我岂堪。水烟春淡淡，山日晚酣酣。纵以诗随看，其如把酒参。子游清兴发，半道记舆篮。


得官居上第，掌教喜青春。敩学须相长，仁贤必可亲。举文元不易，斯道本常亲。若理中州话，应逢旧德人。


玉山四句偈，看了百千回。不是为送僧，不是为寻梅。


薰风犹见杜鹃啼，浙水东游复自西。涧上有泉泉上竹，玉为山底是冰溪。


瓮篘初熟二螯肥，空水生寒脱叶稀。北阙既尝縻爵服，西畴但且理牛衣。由来意气多忘老，到底功名却欠归。冰玉故人真耐久，湖山相望翠烟霏。


碧澜堂下白蘋洲，鸟影翩翩鱼阵游。想见太湖湖更好，西风吹浪一天秋。



        霓裳霞佩淡丰容。云冷露华浓。唤起石丁归去，冥冥仙仗崆峒。人间秋老花饶笑，清映小帘栊。记取五城深处，凤箫吹下天风。

      

一泓泉水古，依旧浸岩边。太史晁鸡肋，遗吟尚可传。


困顿南窗日，衰颓畏隙风。酒因寒得策，茶与睡书功。不比冯唐老，浑如阮籍穷。惊心还嗣岁，随意过残冬。


春动高溪水，交游独有君。人情虽澹澹，物色已欣欣。香转梅梢日，光分岭外云。林亭同眺久，竟把一杯醺。


人之老去须甘老，天以閒来莫厌閒。满树梅开和玉雪，门前流水响空山。


世界无人作不成，几多奸宄暗经营。寒来暑往痴迷过，消长盈虚理乱生。


病起寻藜杖，闲情孰可论。腾身上危径，著眼已高轩。城堞看州宅，沙汀识远村。幸无衰老相，逸兴且丘园。


海风吹潮声，过我栏槛外。不知地势险，但觉天宇大。何时一壶酒，挂席上严濑。班班云寿阴，越山远如带。


平生所交友，岂曰不数人。但恐莫我知，可疏不可亲。人如李仲元，人如郑子真。相望无百里，犹得奉清尘。


细酌微吟苦未休，气酣名酒思方抽。一年心事梅花白，留落江南第几州。


风流天上张公子，又得清樽聚一堂。眇眇高人怀栗里，悠悠佳梦付巫阳。休论明月黄花曲，共约春时曲水觞。小醉醒来我何有，荒亭秋竹漫苍筤。


南屏山下小园东，便做迁居也不同。昨日晴和今日雨，幽怀何地不春风。


春华满眼倦寻诗，蕨菜才来又赋之。雷雨动山应偪塞，风云垂地正奔驰。僧盘何苦分荤素，鼎食那能问瘠肥。珍重方斋家送似，为加餐饭亦何其。


清明寒食牡丹红，江右无人记洛中。随分曲栏皆一种，任他荒径亦成丛。百年流落推迁景，一代兴隆造化功。谁识名花有姚魏，数枝单叶倚晴风。


去冬曾与十客游，今夏还约几人至。桥南花处数枝梅，青子林园尚堪醉。行者居者复不来，相赏相违何有哉。古栝苍山照流水，我亦仅能知此尔。


芟削蒿莱见绿苔，扶疏竹影待梅开。风生野色苍苍合，日转寒光冉冉来。高步芒鞋时踯躅，横拖藜杖且徘徊。断鸿飞过霜禽下，清绝山根与涧隈。


长哦招隐句，待月坐黄曛。望望前村雨，行行别渚云。敢期千里共，常恨一桥分。鬓影吹凉处，楼高孰与论。


起家荣宦路，纪墓重乡闾。忍见交亲语，应求耆彦书。成名常自美，遗范久何如。东阜田园在，西山县郭虚。


水断浮梁地愈偏，山人不记艾花天。深林碍屋犹多竹，积翠满庭无复萱。蒸溽既难寻笔砚，荒凉岂易饮觥船。不因别乘离骚句，那得斯时有是言。


百尺楼高卧，宜乎造物游。卫青开幕府，李广不封侯。世界乾坤在，邦家岁月流。遥知水心老，历历志诸幽。


赣上书来寄近诗，经行已得蔡邕碑。老年文力能如此，壮日交游定可知。贾马以前须有作，应刘而下复推谁。冰霜满眼梅开未，想见翛然句益奇。


我扶败舆过溪北，城郭虽喧有书屋。霜云忽暗疑雪天，坐稳瓶梅蜡香扑。何许心情说饯岁，漫写诗吟惊易俗。百年王谢几人家，目断苍茫听爆竹。


太玄准易装为旅，历气推详阳夏时。亲寡且从人事说，艮离山火去何之。


学行世所稀，到眼发孤咏。闻君欲高卧，当不与物竞。师从既名德，朋友且多令。堂堂丽泽公，沉潜率理性。武夷老仙伯，辩析至于命。愿言融液之，此意千载盛。相逢复相别，一进当一庆。波流易荡委，山立要持正。剡中山水窟，眼界可便静。因风时寄音，各各药其病。


天与诗人月一轮，楼高偏照镜中尘。夜凉翠袖翩翩处，应问行藏独倚身。


秋日烘林岩桂花，笋舆应过野人家。青山路口望乌石，绿水渡头行白沙。里社游从情最乐，弟兄团聚兴无涯。重阳天气君归去，剩醉芳尊咏物华。


赤城霞抱玉麒麟，祖业传芳信有人。占得伦魁到名第，会将经济取通津。我归邂逅情如旧，君去相思话更新。燕麦风摇梅熟雨，为吟初度纪佳辰。


先契俄三世，新交仅七年。于中虽断落，方始要周旋。志勇科名换，身劳疾病缠。寿藏留石窆，耆彦定铭镌。


青春行乐耳，谁无一林园。馀阴敛宿雨，桃李亦复暄。坐閒语句到，酒半情意宣。从容出处易，缅邈聚散难。记此野城北，望望横灵山。



        一枕暑风外，事事且随缘。随缘何处琴剑，闲泊此层巅。日绕九天楼殿，烟抹四山林薄，尘土市声前。老眼醉还醒，犹得到诗边。桥南院，双桂隐，有名言。江湖人物，好在收拾付书帘。回首吾庐无恙，寄卧僧窗何事，鸿鹄本高骞。水调赋明月，谁道更超然。

      

老梦困其独，微吟惬所同。閒中徒著句，高处尽归翁。一代文章志，诸方风俗通。息交惟士贱，尚友则师隆。


寒烟淡木逼晴空，山外之山又不穷。倚遍高楼坐而立，心随眼力付杯中。


行欲方而智欲圆，河东车说已居前。先方之喻斯为美，只恐圆成又不便。


白云夜伴岩扉宿，虚籁幽幽意自春。回首驱驰因薄宦，平生萧散本閒人。风摧老木岚光静，霜逼早梅天气新。眼底明朝更清绝，便成西去也逡巡。


勿向閒中懒却身，自家志意要精明。书来眼下休粗看，事过手时多错行。血气易令人喜惧，功名徒使我衰荣。青山绿水虽潇洒，莫被清虚误一生。


涧冷浮冰澌，深居坐堆灰。纷然自积雪，怀哉复怀哉。儿女强解事，走蹈风雪里。那知病骨酸，常日懒起止。幽忧底穷尽，抖擞时一拨。鸿飞声冥冥，本是淡生活。山深已辟尘，雪中清人心。飞鸟绝尚可，空花翳阴阴。寒更数历然，其如雪夜何。长言与短调，瑞峰清气多。


古人善为治，焉得常继之。施为须臾间，乱之以参差。请观一岁年，阴晴每如兹。大抵正自难，君子易忧思。


读书了科诏，公子显扬谋。岁寒松柏坚，高冢蔚而幽。书棂耿冰砚，日屋岚未收。上焉国脉寿，下焉民瘼瘳。父母凛遗体，操持梦前修。四载得重来，长言非燕游。樵苏行迹稀，雨岩丁岭头。共饭少徘徊，我志君勿求。


夏衣轻体凉絺绤，忘却禦冬寻敝襦。且玩章泉香与句，閒来服用更何须。


车马何方来，花溪响林泉。晏叟送遗民，自然吟其天。顾我粥饭僧，岂了文字禅。且为作饼供，晴轩少回旋。


身形厌老大，急以书自娱。经史随手翻，于我皆不虚。彼人骨已朽，今人复何如。百年皆强营，圣贤岂非疏。


漠漠繁香为倚风，一枝藏白更舒红。稀疏固喜山容淡，零落惟愁涧影通。


凉风吹溪雨吹蓬，故人意气俄相逢。停骖为我一小饮，西湖东望两高峰。人间万事俱华发，雨歇风清有佳月。不须千里苦相思，得酒陶然已兀兀。


雨熟西畴万宝成，新凉歌吹见人情。田家老瓦盆应在，打谷归来酒兴生。


离群常恨不能佳，桂到秋深处处花。幽讨既寻泉水矣，傍搜岂忘月轩耶。翁留觞酌时煨栗，友为炉熏更作茶。不是襟期安得此，世间馀事我何加。


寒食家家酒，谁人不赋诗。久阴忻霁日，馀润入花时。此老非三略，今朝欲四维。落红供醉卧，松底著残棋。


葡萄架叶雨苍凉，经卷禅床自一窗。便做山僧休歇去，也闻檐溜响淙淙。


不奈江浑复林热，长夏逃虚徒散发。扁舟何许可追凉，安得佳人弄明月。寻常浪饮苦匆匆，邂逅一游多汩汩。日复日矣心转痴，牵强而来终勃窣。琴堂有仙真好奇，簿书堆里清兴发。我虽老倦亦轩然，相与听歌忘病暍。中流滉瀁已苍茫，下濑回沿应荡淈。山高影翻栖鹘巢，潭澄光射鸣鼍窟。须臾斗柄插银潢，常娥俯濯淩波袜。快呼天风驾云涛，弱水三万倏超忽。


夜凉河汉迥，高风散梧桐。危台出尘埃，相与天壤中。把酒自萧散，有句同从容。记取长安城，人海如鱼龙。


公心不两照，私意必四出。涖官行法间，要以身为律。物物或藩篱，事事祇刀笔。由来贵仁贤，存之在勿失。美哉一言富，乃榜此书室。因利得行义，徇名岂忘实。君兮诗中仙，我语非秘密。三叹莲幕地，退食有学术。


流传风俗岂无因，柏叶椒花意已驯。騃女痴儿何所试，牵衣踏地只争春。


流传葛仙翁，此溪尝化龙。抱朴今何在，閒来问古踪。


畎亩秋来雨，村村不厌多。暑应无热恼，凉可起沉疴。花动门中桂，叶浮池上荷。南豅诗到手，想像与同哦。


要底劳生醉即休，从他势利有包羞。秋高野外空环堵，月满城时定倚楼。平揖山光明绝巘，净摇溪影转沧洲。可怜儿辈知陶写，丝竹何如且茗瓯。


踏雪寻僧已是诗，更将书册试同披。名高直隐江西社，五字非君熟和斯。


富春山下好哦诗，访古怀贤亦自奇。孙祖墓荒犹巃嵷，严陵台在更沦漪。鲤庭徯次真为乐，凤阙趋朝信有期。一棹潮风解袢暑，石桥秋近足归思。


有子承家美，能书已荐贤。葛塘成别墅，严濑亦同川。意本功名远，身犹爵命迁。临终言不乱，云绕宝华天。



        庆文章太守，燕寝凝香，诞弥佳节。庾岭归来，又经年梅发。棋酒心情，笙歌滋味，便合朝天阙。玉作山前，冰为水际，几多风月。绿鬓朱颜，浩然相对，自是中原，旧家人物。鵷鹭班回，尚记陪清切。好把胸蟠万卷，谈笑了、济时勋业。锦幄初温，宝杯深劝，舞回香雪。

      

最来谁作送行诗，山叠昭亭水宛溪。蜡屐定须同探赏，锦囊赢得是提携。索居野外薰风起，回望天涯落日低。往事旧游空太息，老身今已分扶犁。


冲风被褐过桥来，水净孤城没点埃。只是老怀犹自可，怀人惊世复何哉。


高情动岩壑，幽讨忘远近。追随得秋日，挈榼多美酝。悠悠远朝市，寂寂委时运。雨集星散间，他年或相问。


竹隐泠泠屋数椽，做成清尚得如然。山村底处无丛薄，我独因人以赋焉。


文章精金真美玉，交往徒劳分雅俗。偶然邂逅一言诗，清秋付与陶潜菊。弦歌之声誉甚休，田里民其无叹愁。谁将茗酒寿弧矢，长篇短句相唱酬。是中佳处有深趣，如龙翔云豹起雾。力探乐取到古人，天地江山供指顾。从他驹隙岁月驰，我自舒徐萧散之。垆香莫著鼻观净，唤醒伯牙钟子期。


水流活活水桥斜，清浸梅梢岸底花。自与空门了孤绝，肯随游冶入芳华。


濯锦江头小佛庐，二三良友亦同居。僧敲暮鼓朝钟处，舒卷一编贤圣书。


地僻稀人迹，重林日自虚。鸟飞晨气外，蝉噪晚凉初。馀润从侵屦，浮埃倦整书。樵渔时上下，闭户又何居。



        难老一杯春酒美，主人玉鉴清秋。九华山下共追游。朝来多爽气，都向笔端收。台阁功名归去好，便应衮衮公侯。未妨含笑看吴钩。当年佳梦日，和气瑞光浮。

      

春閒有客伴遨头，应喜园亭处处幽。晴日暖风花影外，清歌妙舞酒船浮。牢笼好景开诗胆，爱惜流光入醉眸。珍重苏门两君子，至今人物尚同游。


不学神仙不问禅，此心收处亦安然。春风桃李閒行乐，夜月林泉常未眠。有客杯盘犹草草，无人杖履更翩翩。门前地僻红尘远，赢得虚閒近简编。


清德乡闾冠，尝思宋柳州。故家犹有后，季子更无求。世业终能守，生涯仅足收。伤心往来地，翩旐土冈头。


亭皋新雨沐，物物秋气深。著蕊木芙蓉，桂树尤萧森。岂伊酒可尝，而我诗未吟。朅来六七辈，领会宜素衿。尘眯共一扫，风乎出云岑。


倚瑟从嫔御，人生实少欢。南山空斮絮，此道是邯郸。


浮香亭下几株梅，曾是宗英太守栽。宾主两魁黄阁老，发挥全待后贤来。


灯影山窗淡，杯寒道院深。世尘心力弱，时俗鬓毛侵。烟莽开幽径，霜枝堕远林。地偏愁独往，邻近喜相寻。


山扃竹林居，神情为之凝。泉仙墨妙挥，特令人眼明。是岂有心哉，亦匪不平鸣。其仙今如何，帝所振金声。枕曲刘伯伦，漱石孙子荆。既言委陆沉，颇谓乃峥嵘。放身尝一游，面势既经营。极知天下士，不但同年生。襟期两嘉尚，岁月有馀情。我亦老宾客，祇欲身中清。槁项秃发矣，空吟泽畔行。


客来难共语，客去宁自孤。未能高远引，非斯其谁徒。寥寥同心人，一逝不可呼。渊明醉即眠，所以爱吾庐。


西风苕水清，春日卞山横。莫问桃花红，但说莼菜生。骚人居是间，俛仰得其情。公家文章家，三世蜚英声。为予父子交，岂特青眼明。凄凉四十年，道旧谁复听。只今冰溪水，流波照空城。公来坐涧谷，忍闻千载名。世道日浇伪，出语皆可惊。东望章泉山，尚足坚此盟。


淡烟晴景鸟关关，香净茶甘宴坐间。竹碧便宜终日对，僧清输与一生闲。此时薄宦经行地，万里思乡梦处山。心寄飞鸿在云眇，数声零落下沧湾。


灵井复何许，薰风度前林。一筇为萧散，涉流殊匪深。山空人迹少，无言见鸣禽。嵌岩适所会，潺然送清音。宜我濯尘土，陶写此胸襟。富贵本天命，得闲且幽寻。


雨散风生涧水鸣，倦扶藜杖看山行。故人正在乾封邑，何日唤之来耦耕。


鹭鸶林到岁寒轩，屈指如今十六年。当日玉虹桥未有，山川祇是旧山川。


清暑莲堂上，何心咏别诗。敢云归计早，常恨结交迟。林馆主人胜，江山客子宜。相看在霄汉，折取桂高枝。


江浙都来得几程，风潮声里是樟亭。春膏又动一犁雨，华发相看眼自青。


空斋秋净尚何须，梦草池塘句欲敷。风雨对床元不恶，更看春霁画江图。


宗人相送入山阿，谁挽谁扶谁作歌。既老无家且无子，不知君者谓如何。


倚船江头看修竹，谁家有轩号清足。敲门应喜故人来，一饭从容可无肉。春风桃李徒纷纷，独抱劲节惟此君。自公退食且啸咏，他日得时能拂云。


江波沄沄山雪盛，寒雾不收潮风劲。诗人与我把一杯，信道东南此为胜。隔望遥知是剡中，坐看飘洒归空濛。回首纷华车马外，西湖虽好此无雄。


叹息馀光旧，吾翁识此公。后来持帅阃，勇退有高风。示疾带湖上，真祠崇道中。伤心华山路，松柏窆幽宫。


三子者之撰，孰辨主与宾。富贵非所恶，古道多贱贫。要是一世士，必有千载人。渊乎章泉水，高会聚荀陈。


去冬十月已飞雪，于潜满县层冰结。空斋老树号朔风，客枕欲僵衾楮裂。主人犹有酒浇愁，旦起相呼相煖热。坐中刘郎气最高，抵掌歌诗杂言说。流光不觉小至近，涧路摧颓门半闭。两年心事夜如何，窗撼山林声又别。床头儿啼衣尚单，灶下婢苦柴未爇。粗官寸禄阙既远，故旧尺书音更绝。薄田舂米雨不来，欲酿一杯无曲糵。萧然默数长短更，惟恐寒气吹灯灭。明当一水泻清泠，会见四山高嵽嵲。重阴定自六出花，怅望同云记扪舌。


衣锦军前上冢时，当年意气慑吴儿。中原休问今何主，随分笙歌燕乐嬉。


寻诗小醉时，不许老农知。叶叶泛轻舠，试渡野水陂。


山净泉甘草树香，书楹茶具酒壶觞。故家南渡衣冠少，前辈中原文献长。朝野从先终较别，衰荣到底未须忙。高风且作闲言会，时寄连篇复断章。


晚节斋坛拜，勋名已四朝。开边屡铜虎，告弟仅金貂。壮志自难已，英魂孰得招。中原诸老尽，江海听吹箫。


初不畏离别，亦不爱过从。周游老江浙，风雪还穷冬。君侯故家秀，雅步非凡踪。鸣弦寄真尚，万古开心胸。胡为怜我懒，纵论容愚憃。留连一再旬，欲去寒意浓。当知思齐贤，出处诚难逢。草木冻欲折，冬岭惟孤松。


楼馆南窗暖，追随欲别时。青衫空自老，白发未相知。研墨因成事，炉烟静入诗。家山有泉涧，休问我归迟。


尽有溪山尽可閒，竹符英节几年间。竟归问舍应游泳，将老择乡谁往还。独笑阔疏诚易久，皆云高远愈难攀。东风又绿天涯草，百事何劳一破颜。


报答春愁有醉乡，老怀那复得刚肠。门前一涧桃争发，不分夭红腻水光。


渌净偏浮月，清虚正得秋。半酣元有兴，投老却无愁。露气远犹见，烟光冷不收。孤城对萧寺，新雁便沧洲。


山林闲放身，幽意苦不惬。因来我壶觞，且送尔官牒。池莲红未葩，园笋绿已叶。去住岂愿违，人寰付尘劫。



        黄发享颐期，兄弟此时宜告。见说对床夜雨，世间尘都扫。青毡堂外瑞峰高，云气拂晴昊。老大中原人物，在江湖乡保。

      


        莫道庞公不入州。为谁歌酒也迟留。襟期别乘真难事，领略同游岂易谋。他扰扰，自悠悠。香浮莱莉笑花头。一帘云影催诗雨，唤起佳人无限愁。

      

桑荫未移山照晚，曲塘横岸小轩窗。不知秋思今多少，岩桂芙蓉开酒缸。


老自转便静，闲谁不奈贫。山林无长物，天地有忙人。玉水时时急，灵山日日新。凉风吹四壁，吾忆坐忘真。



        竹隐高深，夏凉日有清风度。苎衣绳屦。鹤发空相顾。翠扑流烟，又向溪翁去。青山路。要当同住。长古无尘处。

      

晓色濛濛淡淡烟，花间行过小溪边。人家寒食当晴日，野老春游近午天。吹尽海棠无步障，开来山柳有堆绵。呼儿觅友寻邻伴，即看村农又下田。


梅黄雨细柳花风，浑在莺啼燕语中。流水高山元不恶，短篱破屋为无穷。


谁把新诗满纸来，登临于我谓何哉。地偏亦有閒情在，人老宁无笑口开。溪山兴寄留诗眼，宾主风流落酒杯。昨夜秋声已摇荡，月明中夜只徘徊。


寻诗得酒坐閒亭，秋到骚人独用情。犹有黄花看著眼，悠然风味忆渊明。


突兀是茅屋，摇兀是土桥。看山看水去，忘饥付木瓢。


尘埃无地可乘风，更落都城隘屋中。天以江山振衣袂，小亭休沐见新功。


出谷秋水上，夜桥风月凉。斗柄插斜河，露气垂云光。取酒为更酌，四顾一笑长。归径黄叶乾，雁鸿正高翔。


进退非关我重轻，乡来何屡乞青城。西风又上蓬山去，指日须为政地行。卫霍功名思灭敌，成康时世欲持平。西湖之上烟波阔，回首能令眼倍明。


方池小槛养盆花，结子抽枝亦卷牙。暮色无尘闲灌沃，童心虽在鬓先华。


昼闲春婉婉，草树转花事。人谁用吾情，我自顺吾意。江山不徒吟，城郭亦可醉。阴阴起晴风，相赏岂云易。方斋既虚清，山堂亦深翠。来燕翩翩归，啼鹃眇眇至。时物付芳华，所惜者风谊。


回风薄栖鸦，寒色倏已暝。禾收正行田，木落应掩径。市声频年稀，人迹中夜定。心懒邻更闲，僧窗有幽磬。


爱酒阮宣杖，倦行陶令舆。閒投本无意，垂老亦何居。万事付杯水，一贫唯饭蔬。秋怀苦相望，幽寺挟残书。


秋来便觉雨萧萧，凉入西风百虑销。夜静竹窗声自起，昼閒松院影长摇。苦无车马能来往，却有樵渔破寂寥。涧水已添流渐远，市尘浑不过浮桥。


上饶有路达松阳，江浙邻封只异乡。几载玉峰超雾重，一朝苍岭惠云长。决科意气能相过，随世功名合自彊。高士不为何太甚，且稽丝粟恐民伤。


拍手儿童笑，山公倒接䍦。举鞭无限意，今古少人知。


病起呼童语，门前客不来。无人理花草，为我扫莓苔。只欲寻书帙，何心泥酒杯。树阴横涧水，鸥下莫相猜。


暮鼓朝钟外，鼻端消息真。灵山高溪南，而有彼上人。祝发岂灭性，趺坐宜忘身。咄哉露地牛，染净俱一尘。当年少林立，话头犹许新。北风吹雨花，缤纷皓如银。我来试标榜，此境何了因。无相亦无證，颦伸气方匀。


当代儒魁不数人，纷纷胶胶孰知春。诗来话起梅花约，一段风流意更真。


不见六一翁，但见六一泉。得泉以思翁，昔僧何其贤。旨哉山中乐，合与苍崖镌。后来坡仙铭，空以文字传。山林已禁苑，复与道院连。兰若纵莫存，此水尤泠然。岁月诚易与，陵谷终变迁。薰风拂湖水，晚日明湖烟。回头叫林逋，醉倒孤山前。


千古中秋月，夜深桥上看。玉溪湛无波，山静天宇宽。同来得羽人，趺坐白云寒。自谓脱尘鞅，谁知尚微官。隐隐见孤城，潺潺闻远滩。是身吾所寄，仙去亦不难。光芒星斗稀，云气时瀰漫。归来卧柴扃，形神转清安。



        常思高致。又见凉风起。欢喜年时为寿意。快写山歌重寄。愿公好德康宁。青云收取功名。莫道而今官小，吾儒正要仁民。

      

水南著我登高处，风急山篱带薄云。从昔骚人爱重九，冥鸿天际有遗音。



        诗社酒徒闲，村村花柳。月榭风亭更霞牖。临春结绮，又是那回时候。不禁中夜雨，相孱愁。弄蕊攀条，为寻芳酒。一斗谁能问千首。江南云梦，空说气吞八九。持杯人共我，能吟否。

      

沙净水争流，舆篮呼渡幽。酒行因缱绻，诗到得夷犹。盛日腾高步，飞云裂醉眸。江山无尽藏，楚尾又吴头。


鹧翼斑红杂乱飞，云吹雨脚树枝低。开轩未午无风日，淡薄阴中理砚池。



        东风拂槛露犹寒。花重湿阑干。淡云殢日，晨光微透，帘幕香残。阴晴不定瑶阶润，新恨觉心阑。凭高望断，绿杨南陌，无限关山。

      

风起炉寒鬻未成，儿惊门底有人声。乃携藷药来相馈，尚带泥沙便可烹。夷以采薇清易足，屈于餐菊恨难平。老身得此浑无事，捧腹摩挲且莫鸣。


上郭绵绵山，夹路悠悠水。寻春问诗翁，兴寄岂有已。持觞得茂宰，抵掌笑行止。坐中呼乌乌，酒酣徒热耳。


梅花时节大关情，可若山村水馆生。取乐未应须酒饮，忘言终不欠诗成。合污尺寸多翻覆，废道毫芒即重轻。季考月书开榜后，思君官满又将行。


春风吹震泽，欲雪未多晴。转柁何忙去，停篙且缓行。柳摇田漠漠，草软岸平平。四十年前梦，心惊热眼生。


中岁百事懒，颇觉山林深。体适解巾屦，情安弄书琴。流年度寒暑，尽日看晴阴。穷达苟不委，何以全素襟。


万事新传灯落烬，底许深长并浅近。山空岁暮风雪振，纵得过从浑莫省。符铜节荡元整整，东上西来晨复暝。章泉之居尽虚静，世既相忘心孰竞。失喜故人来问讯，且拥寒炉话吾胜。留连鸡黍夜初定，清旦重言意无尽。意无尽矣我何知，叹者叹而哂者哂。


山行明月步霜华，半醉微吟意更嘉。记取鹅湖山下路，夜深投宿野人家。


每逢泉石必从容，閒过吾庐绝涧东。簸弄泓澄看硌确，盘旋窈窕喜蒙笼。近村欲雨无斜日，远岫归云有阵风。白酒酿成谁酌我，濯缨洗耳不须同。


乘流下东吴，耳目眩滩水。篷攲舟荡兀，柁正缆迤逦。晓离林薄傍，晚著沙石里。缩头鹅雁眠，时时忽惊起。


山静萧萧吹雨声，叶炉无火有灯檠。潜神试数出入息，专气不闻长短更。坐定布衾疑地煖，起迟纸帐失天明。年来白发身为老，齐物篇成亦强名。


竹送荷擎雨脚斜，凉轩初试一杯茶。逢人莫道溪南好，暑月能清只数家。


山中宰相陶隐居，所注本草将何如。更题真诰作神遇，佳梦是实宁非虚。人生形神为干躯，心欲造设气乘除。瞬息变幻争夺途，入山何难可踌躇。玉波流烟照林庐，岚影爽气归衣袪。晏起早卧食息馀，三景九道回八区。一再传其坐忘欤，俛仰今昔多忧虞。荣名中人天机浅，言与不言养恬愉。



        南陌柔桑，粉墙低见谁家女。燕飞莺语。依约提篮去。老觉多情，梦也无分付。君知否。楚襄何处。一段阳台雨。

      

旄麾谁不典方州，何事邦人记昔游。时令纵非名转盛，灵山如画水西流。吾侪只得诗模仿，尔辈焉知酒拍浮。却忆环滁最佳处，醉翁亭子至今留。


俛仰之间又一年，旧游新话两茫然。惊心会聚初何所，满意飞腾不在边。眇眇桃宫聊记取，峨峨芸阁久回旋。岁寒玉雪清冰地，才著纤尘是市廛。


相望南池上，悠悠我所思。凌晨理短发，青镜满鬓丝。间阔将一年，欣喜才见之。春风旬日尔，又去不在兹。人生易为别，心事多参差。有才岂能閒，君达信无疑。为我谢知旧，所困非衰迟。尚于吟讽间，畅叙一伸眉。若怀平昔交，同里今是谁。立丘眇何地，章泉远莫追。山风吹雪云，岁月密推移。


南枝今已十分开，天寿高人玉雪梅。不问冰霜惊岁晚，要看风月唤春来。镇常兄弟游山杖，间或交亲奉酒杯。忽到窗前花更好，暗香吹梦竹轩苔。


才华未若一杯酒，行业尚贪千首诗。今贵几何名得志，古贫最底谓知时。雕残沈谢陶居首，披剥韦陈杜不卑。谁把中兴后收拾，自应江左久参差。


不识后田路，林庐近石阿。卜居谁晤语，屏迹自婆娑。木落灵山出，风凉玉水波。明年当共醉，尽日为长哦。


踏雪寻梅浅浅山，酒醺诗恼肯从还。推敲忽在人烟外，酬酢更逢篱落间。迫晚昏寒乘野逸，爱香凌乱任宽閒。素衣尘土今如许，花底空窥豹一斑。


翠寒云锁雨声虚，眼力无多意有馀。忽过浅村横落港，秋来惟恐负樵渔。


花嫩得雨开，花老得雨落。开落须臾期，人生任相谑。红花春融融，白花春漠漠。春色正可娱，逢花快杯酌。


伯氏心轩渠，其迹则隐耀。仲氏迹回翔，其心则显道。心迹亘乾坤，学力贵阃奥。吾非六十化，事物岂至到。宿简流绪长，家国治谁告。


旧话无人说，南游事益暌。田园落吴楚，乡社失青齐。道院松风在，佳城薤露悽。衣冠典刑地，遗恨满霅溪。


秋来风叶已纷披，景到怀人意可知。时泰果能同道泰，行危何必更身危。独怜水后浑休说，相与山间是寄诗。空眄庭柯又如许，彼陶终是得颜怡。


刚决柔爻是五阳，一年春数此方强。希夷只把临分画，龙见于田意最长。


望断湖山湖水西，君来我亦醉如泥。只宜吏隐歌仍啸，莫问儿饥号与啼。巷仄人家随地转，庭空花草傍檐齐。楼高又倚秋风老，待把君诗处处题。


片月生林白，沿流涧亦明。幽人方独夜，山寺有微行。野处偏宜夏，贫家不厌晴。薰风吹老鬓，腐草见飞萤。


出山閒度过桥风，留我持觞两颊红。座对腊梅花著蕊，南窗斜日角声中。


不见高人王辋川，兴来独往句能传。短衣袖手看云起，贺监何须水底眠。


幽深挈杖信偏宜，更酌新词翡翠卮。带郭路随寒水断，雪松云竹见藩篱。


官事人人衮，谁怜寂寞乡。卑高多贵贱，寒暑易炎凉。叹息弦歌美，殷勤篇翰长。閒民为兴起，交道得其详。


楼外千山雪，年年只欠诗。杯停常欲速，棋负不容迟。玉振光回合，冰清气眇弥。咸言聊自惜，世路易磷缁。


岁晚相从说睡翁，拥炉吹烛酒杯同。九原不作泉溪冷，空以残编著眼中。


溪山淡淡复溶溶，老觉身閒百念空。谁把清诗相触拨，又随吟啸醉春风。


适俗心不夷，索隐山不深。驾言出春浦，回车已留阴。雪飞催我句，村酤且重斟。此致天所资，优哉有遗音。



        南枝已见春消息。今年为寿方知得。俾尔炽而昌。流霞浮暗香。蓬壶清浅水。笑指云阶喜。高论有规模。平戎赋两都。

      

野外青岩寺，城边禅月台。收功行药后，排闷坐舆来。宿雨苗当熟，新凉桂已开。谁知老丘壑，自不奈尘埃。


玉梅吹雪乱香云，箫鼓声中万室春。谁信长安有閒地，啸吟风物两三人。



        水南何事兴偏浓。花草小园中。山气静分余霭，泉声幽转流淙。午桥坐上英豪客，今昔为谁容。不是倚楼人在，登临无复携筇。

      

旋买荆条护短篱，更般沙土补长堤。閒来也有无穷事，且看青山横杖藜。


閒来信脚到乾封，千古清名一梦中。却忆桐江客星阁，可怜田垄对秋风。


霜风散焦暵，雾日照寒凉。影迹连山白，声华落木黄。俗情难以澹，幽事不关忙。我觉年逾迈，君吟诗益昌。


寻幽我良久，步步生白云。沿潭转长亩，剥啄枫下门。人胜地逾佳，语到声成文。纷乎彼城市，有耳胡用闻。夜雨发奇观，檐溜迷幽芬。我尔本何事，今昔奚所分。拥炉挹名酒，抚几瞩伟文。耿耿岁欲晚，姑从野梅论。


老梅如对古衣冠，一点浮华了不干。横隔片烟宜画取，萧萧休待雨声寒。


九华秀出明秋浦，暑雨吹凉树色新。弹压江山非俗辈，平分风月有诗人。经行古寺心情别，放步空村语笑亲。安得酒边看近作，白头青眼话鲈莼。


一杯浊酒下莼丝，不负东吴薄宦期。安得林逋同隐约，尚凭张翰写心思。人间美恶吾能会，物外清閒世莫知。更待西风小摇落，鲈羹盐豉转相宜。


敝庐幽涧自横斜，千骑行春见此花。留与他年作佳话，公应犹记野人家。


霜檐明日晓晴天，忽有骚人到眼边。煮饼漫留寻旧话，烹茶还得写新篇。旅怀但且官天地，世道全凭酒圣贤。回首山鸣钟暮起，水浮桥外耿墟烟。


微酲未解凌晨起，木影涧流风差差。新蝉数声过短壑，邻家净轩坐移时。


玉溪莲幕哦诗声，声和水南松竹清。眼中孰不有言句，句到极则何能听。衡茅吹寒日惆怅，倚楼公子犹相访。袖里新篇乃若人，春风翡翠兰苕上。


殷勤饷酒山中客，独酌遥知懒独登。一片閒云如可爱，清时谁曰味无能。


云白天青怀玉山，森如束笋杳难攀。章泉章丘不百里，是二士者居其间。


贺家池上园，自足了一世。是中风味佳，恨我未能至。纵横十亩宽，想见去荒秽。药苗与菜本，岁久必多置。人生闲最乐，奚苦事名第。轩裳果可得，不过多仆婢。争如老山林，庶足远朝市。能吟无自悲，逢酒便须醉。因公发长谣，休去转觉易。


风流二士真连璧，乃尔行春到涧滨。小坐纵谈前后事，推贤因数古今人。却思尊酒青灯夕，殊觉头颅白发新。得醉有閒诚可味，此情终不负吾身。


淮山何处是蕲春，想见家林猿鹤新。合上烟霄输壮志，却分风月又闲身。极知归去无多日，细数交游有几人。江左夷吾谁得似，急乘温诏起经纶。


看了三山白鹭洲，归来难老更何愁。弟兄旧隐家风在，子侄世科官业脩。鱼计亭深云坞口，青毡堂迥水塘头。何时容我陪情话，华发清樽事事幽。


鸡笼隐隐富春山，犹有孙郎作许閒。失喜流传和三绝，暗中摸索得窥斑。


岩桂苦未花，寻香上扁舟。溯洄得蹊间，微步理旧游。鲜鲜见新枝，幽芳浩难收。回首城市尘，所憩因少留。


弭节高溪又一年，功名终古画凌烟。经筵星拱云霄上，言路风行雨露边。早达未应真勇退，晚成当不负胪传。丛生桂处秋光好，磅礴閒心且醉眠。


江东集里好清诗，未看争知看便知。句句多般都有格，篇篇出众不趋时。包藏许大冰霜骨，搭带些儿锦绣皮。却被铁钱赶归去，诚斋老子也便宜。


风光流转景常新，且乐林泉自在身。曲水流觞知上巳，落花啼鸟近残春。快倾座上一壶酒，莫染人间半点尘。兀兀篮舆好归去，路平微雨草如茵。


浅白殷红发嫩葩，一年春事一番花。几回带露和烟看，不信诗情未有涯。


晚春天气绿园林，小上危亭酒未深。紫燕归来知倦翼，黄鹂飞去有清音。水烟望望山明灭，风雨时时景晦阴。莫问痴儿了官事，尊前容我短长吟。


章泉兄弟旧新庐，子舍高低不远欤。篱槿池莲映林竹，款门犹是可容余。


扶舆窈窕入山家，一道溪流浅见沙。春色不因寒意少，冷烟和雨澹梅花。



        柳娇花妒燕莺喧。断肠空眼穿。一春风雨夜厌厌。不闻钟鼓传。香冷曲屏罗帐掩，园林谁与上秋千。忆得年时凤枕，日高犹醉眠。

      

去年除夜吹山雨，湿尽梅花冷打门。朝市如今小楼屋，只揩睡眼望前村。


僧床午睡梦初成，展转轻安分外清。搔首起来神观定，一窗山影正虚明。



        千叶香梅春在手。日薄帘栊，花影遮前后。小立徐行还易久。微吟莫厌伤多酒。拾翠流红弦管透。望断青青，休问行人柳。往事如云如梦否。连天芳草惊依旧。

      

青青叶中兰，庭幽有馀芳。新葩明轻茎，知我春昼长。安得滋九畹，命骚与争光。风泛不须纫，深林宜永藏。


见说空堂舍盖公，秋深得雨庆时丰。唤回旧观十年外，聚集清流一座中。台映玉峰归独鹤，城依冰水下孤鸿。只消满把篱边菊，宾主风流意已通。


南唐三主御屏风，流转宣和画苑中。今日江南谈旧话，遗黎无泪湿青红。


锄尽世骄虚，宜乎爱隐庐。高风照千古，此道卷还舒。


判断风光与物华，淋漓笔墨字横斜。草分支径通幽沼，竹外人閒度柳花。


开恍如斯落更新，寻香逐色转精神。直须一夜风吹尽，到底孤标不负人。


夜来微雨过，涧谷生春水。土脉肥荠苗，烟痕带梅蕊。


扬雄一区宅，今乃在章丘。老树叶丛茂，小溪滩乱流。鸡豚为岁计，谷米望秋收。晓暮襟怀里，携琴得句不。


云锦溪头玉石村，白蘋风起浪花痕。何时载酒寻诗去，醉弄扁舟倚树根。


每恨居山浅，扶舆过九峰。溪清通乱石，路暗失长松。须鬓时时换，身心事事慵。雨寒樵牧断，朝暮听鸣钟。


文清来此地，留下横碧轩。寂寂今无主，空山起夕烟。


历历西林旧木犀，何如萍际素秋时。小楼曲角瓶簪处，花恼香魂只自知。


一代文鸣能几人，要须终古景长新。我来盘礴古洲晚，君亦为开三径春。山远地平知得句，林疏花近有閒身。兹游颇快生双眼，相赏暂时情转亲。


交情到老终难已，此味平生毕竟浓。远近行藏两相望，湖山应自白云封。


桃李春风又一年，老来何事不陶然。晚檐莫听垂垂雨，断送流芳到酒边。


满城歌舞事元宵，溪外苍山雪乍销。红日渐迟花信动，银蟾初上烛光摇。幽人自笑居空谷，游子从教往丽谯。一盏青灯对编简，旧欢如梦壮心凋。


醉中曾写雪色壁，非此主人无此客。夜寒烟雨池阁深，秉烛看梅忘堕帻。春来相望鹅湖边，桃花满地松拂天。抱琴挟书过飘泉，想君风度尤翩翩。


钩月迷云殢柳梢，雷声收雨转晴宵。从教冠盖填京国，得似儿童绕市桥。玉漏沈沈传底恨，银河耿耿泻无聊。政须百巧从天乞，懒和闲吟听夜潮。


师门讲绝学，淡泊易荆榛。锱铢利害牵，不暇能亲仁。君侯志意高，面无三斗尘。越从武夷来，邂逅京华春。抵掌顾我谈，文彩天麒麟。归哉吴阊门，太湖漾无垠。修名恐不立，何必问屈伸。


繁阴清影下黄鹂，想见虚堂昼寂时。试拨吏文危膝坐，篆香无与细风吹。


遁于荒野乃閒人，胶扰其谁不染尘。乘兴相过事幽讨，从来高会祗荀陈。


逍遥阁上老弥明，不染京华只自清。脚底湖山难间隔，眼前朝市易纷争。巽岩耆旧交游契，丽泽渊源正大情。白发长身无恙不，冷泉天竺听秋声。


堆径残花落艳阳，通幽何处觅禅房。留连尽日南溪上，热恼都忘眼界凉。


僧寺本来能脱俗，水南逼市漫成竿。台喧地污要除扫，禅月当年真可安。


全蜀钦隆委，闽山两帅华。中权收节制，入告罄忠嘉。宣辇犹持柄，垂帘竟报麻。奋身扶日手，国尔信忘家。


叹息词场旧，凄其三十年。训言犹在耳，辈行敢随肩。师友真凋落，交亲仅接联。何因置刍束，东望只潸然。


旧家庭院新栽竹，却忆本闲南渡初。生聚百年推甲族，流传四世尚同居。清风不负堂前燕，长日犹堆案上书。根本既深枝叶在，时时培土莫轻锄。


往来涂路武夷边，无复人寻九曲船。我老君回向何许，故情前梦只依然。


夕阳偏占绿荷风，夏气浮凉酒满钟。人胜不讥吾拓落，身閒何恨尔从容。唤回今古风骚体，消得乾坤运化功。只是灵山照冰水，莫教忧乐系穷通。


岁晚霜天雪夜时，地炉无火亦频吹。如今旱杀热难过，以昔穷忙寒不知。岁月只随时变换，乾坤徒使气推移。冯生众庶真何谓，翻手为云雨亦奇。


雪中来雪观，谈妙非波旬。山僧亦摄衣，两手揖座人。似以眼谕心，谓言在兹辰。况复章泉翁，苍华岸乌巾。知我所居近，喜我与寺邻。共翻瘦权诗，一条绮丽尘。是事夫如何，岁寒梅自春。


眼底谁无一卷诗，诗能如此亦何为。纵言光景留连者，春在人间有几知。


点点草际梅，横斜风弄影。秋老揫敛时，而复有此景。天地欲回春，不碍霜露冷。林逋亦痴人，有句不堪省。



        月角珠庭映伏犀。扶摇当上凤凰池。广寒曾折最高枝。壮志还同诸葛膝，清名还似紫芝眉。梅花春寿酒行迟。

      

家山玉溪头，薰风水流烟。小亭午梦馀，清耳晚树蝉。本拟老林下，萧散无穷年。岂知一左计，薄宦能几钱。尘埃京毂底，僦舍万井连。值此长夏热，愈觉归为贤。故人忽念我，乐共湖山缘。昨夜复大雨，乘凉吟欲颠。


石磴阴阴长薜萝，断崖飞练泻鸣波。雨收林麓翠光合，云净峰峦爽气多。万事身心毋固必，此时诗句欲如何。萧然便合归林去，已办犁锄著钓蓑。


八月南豅夜，遥知聚德星。航溪不用楫，解榻卧长瓶。上下知何往，违离忆屡经。前檐扑山翠，梅叶映窗棂。


天台坐忘真，为我洗俚耳。浮舟作阮咸，坐客亦兴起。此声从何来，湖阴正清泚。孟公苦好客，下榻更奇士。卢遨踞龟壳，万事俱不理。夏衣始轻体，莲钱复靡靡。重酌黄冠师，依风且流徵。


孤山梅与玉溪梅，溪上山根岁岁开。归到乡关须领略，相逢官路且裴徊。无非共醉穷冬景，其奈他吟处士来。篱落园林浮动处，定应回首我尘埃。


经年归住水南山，满眼高林猿鸟攀。尽日无人开竹牖，有时呼仆扫松关。


大涤洞头双径间，望穷天目但槃跚。如今觅得云根树，景气祥飙溢翠寒。


能为博山游，想度丁公岭。风乎两岩幽，泉石景逾静。人谁无雅识，每每痼俗境。书传所兴起，更复史集订。于其游息间，趣味必隽永。如君英妙年，宦达在俄顷。因问知好修，何事不加省。里居得往还，时亦具果茗。诗来予和女，老意转苏醒。


深居耳识迥，敛此神气精。窗檐隔林塘，杳杳鹅鹳鸣。数声彻我听，益养闲适情。更觉瓶中梅，于人有馀馨。


别乘偷閒里，南台避暑初。招邀到班邴，宦达付严徐。贤相规尤远，灵山画不如。荆淮多战鼓，煮饼少踌躇。


前年重阳时，黄华正纷披。去年近九日，已有菊盈枝。谁知今年晚，节后才见之。高低灿群葩，可受霜风吹。渊明心事老，借此吟吾诗。彭泽赋归来，草木应差差。人苦不解事，谓渠爱东篱。芳草喜尚浓，色泽愁渐萎。欲醉可不饮，泛酒因儿嬉。


西关东郭转平冈，常是春游满路香。沿路儿童拾残蕊，更寻高树折归忙。


一年明月在中秋，数日阴云不奈愁。忽喜新晴转书室，极知清夜照歌楼。醉当弄影如坡老，诗就撞钟忆贯休。千里故人应若此，吾生常好更何求。


两把州符身已老，壮年崛起计偕时。藏书漫与诗千首，种秫閒寻酒一卮。北客到今真可数，南人视彼尚何知。鹤山父子成丘陇，泪洒溪风读圹碑。


涧谷春前已见梅，爱闲能有几人来。香收冷蕊依篁竹，影落孤根琐翠苔。吟动敢因呈和句，酒阑犹记得邻杯。谪仙今在黄堂里，还许寻芳使醉陪。



        问西湖好处，楼上薰风，有谁称寿。十里荷香，对槐阴清昼。细浪揉蓝，远山凝黛，更管弦初奏。醉舞嗟嗟，欢声沸沸，生申时候。膝下婆娑，老莱儿戏，帝所辉光，使衣呈绣。眷倚方隆，赐金章华绶。自此飞腾，凤阁鸾台，好满斟醇酎。道骨仙风，朱颜青鬓，年年依旧。

      

东南蟠海峤，天也斲閒民。岁月高侪侣，江湖竞比伦。杨刘万代手，温李再生身。雪跨水悬处，游魂不见人。


连宵风月颇堪看，酒尽端怜赏咏难。岂但衔头沽苦贵，更缘秫早酿多酸。萧萧陶径柳将落，渺渺吴江枫欲丹。安得酒船数百斛，拍浮长遣一生欢。


清晨却荤茹，茗事煎胡麻。岂无素心人，洁斋避风沙。月已秋气中，能来我山家。凉襟何待吹，宴坐且勿哗。


少下归帆上石梯，高风虽在后人迷。倦怀冷坐客星阁，烟雨漫山觅旧题。


叹息经邦志，恢洪发大魁。两宫传眷赏，诸老竞招徕。雨露铨衡际，风云史馆开。宗英图一相，盛事却生哀。


雨收晴色弄云阴，昨日鹅湖山下行。四世交游嗟旧好，两人相与缔新盟。閒身终岁悠悠过，华发经春种种生。矫首武夷山六曲，安仁有酒定同倾。


南窗午逾暖，日气烘人衣。徒有苍蝇声，甚无鸿雁飞。老身漫自伸，老眼其畴依。摩挲根尘间，瓦沟霜已晞。



        腊雪映江梅，冰玉更分风月。衮衮紫枢家世，庆诞弥时节。烘堂赢得戏莱衣，春酒宝杯凸。籍籍郑庄人物，要汉廷勋业。

      

翁已仙去十七年，树林水鸟鸣风烟。此泉以翁得名字，山苍苍而翁依然。



        海棠开，春已半，桃李又如许。一朵梨花，院落阑干雨。不禁中酒情怀，爱闲懊恼，都忘却、旧题诗处。燕莺语。溪岸点点飞绵，杨柳无重数。带得愁来，莫恁空休去。断肠芳草天涯，行云荏苒，和好梦、有谁分付。

      


        红梅已谢，杏花开也，一片海棠犹未。春风吹我带湖烟，甚恰限、新晴天气。黄昏楼上，烛花影里，拚得那回滋味。暗尘弦索拂纤纤，梦留取、巫山十二。

      


        脆管繁弦无觅处，小楼空掩遥山。柳丝直下曲阑干。海棠红欲褪，玉钏怯春衫。殢酒不成芳信断，社寒新燕呢喃。雕盘慵整宝香残。绮疏明薄暮，帘外雨潺潺。

      

思老问形影，忧饥累身口。人生诚可嗟，所食能几糗。不过一饱尔，自苦较先后。争驰分寸地，旁观真欲呕。如君赋解嘲，里耳果听否。吾方卧穷巷，静对小窗牖。应笑我所无，请视渠所有。


南剑溪头黯淡滩，山城五月水声寒。凝香应更解悬榻，席上郑虔同此欢。


吴兴好在白蘋洲，先友云亡不那愁。空对遗编想容止，休论往事记从游。吾翁甚欲流传远，贱子常疑埋没休。赢得虚名付残断，风流终古藉西畴。



        一雨已秋深，月色寒而静。夜半披衣草树间，玉露团清影。长笛倚楼声，听彻还重省。手启柴门倦复关，云卧衣裳冷。

      

章泉泉上屋，茅补定牵萝。意象时间少，心思古处多。暑风今夏矣，凉雨奈秋何。顾我颠毛白，门閒亦养疴。


枝持三数花，已著风露香。而复满把来，汲瓶置书房。身心我身心，染净皆秋光。今夜月圆明，更妙非红黄。



        今古钓台下，行客系扁舟。扁舟何以，云山千叠亦东游。我欲停桡一醉，与写平生幽愤，横管更清讴。小上客星阁，短鬓独搔头。风乍起，烟未敛，雨初收。一年花事，数声鶗鴂欲春休。吊古怀贤情味，只有浮名如故，谁复识羊裘。赖得玄英隐，相望此溪流。

      

江湖契阔四年别，涧谷经行五日留。扑扑落梅啼鸟换，离离荒草昔人愁。馀寒漫自青山老，稍霁当同绿水游。不羡章泉能荐祢，却忻半隐得依刘。


菜传新绿发生时，花簇轻黄碎小枝。日下时看粉蝴蝶，背人惊斗忽参差。


籍籍春山德养尊，风行水上自成文。饱谙世故时高枕，强对交情日置樽。健句如君宁有谓，和篇于我愧无闻。敢言暑退秋生后，静夜来敲月下门。


春雨梅花湿小园，断桥流影动黄昏。人家节近多留话，故旧閒中或置樽。落落雁飞知隔浦，荒荒犬吠是前村。市廛只在烟林外，但恐溪添野水浑。


云薄湖山入暮天，近看容淡远苍然。秋生旷暮时藏日，野外荒寒更起烟。柳下不知多少屋，苇间惟听往来船。今年情味诗全减，只合灵虚唤水仙。


尽道庞公遗以安，笋林上番又成竿。几年手种要谁问，常日身閒只自看。墨妙席间殊不恶，茶甘林下莫留残。荒寻幽讨真空举，今世孤风世所难。


商秋散惊飙，嘉客木兰舟。停桡以遵渚，意邈语绸缪。遗我鲍照诗，遐叹睇前修。徂年易为急，悯默泾渭流。


两年无雪今年雪，山积溪浮垄复横。消尽尘埃犹畏俗，酿成雅洁仅能清。烟绵细麦添生意，风飐枯梅更有情。蔌蔌声中见疏密，近多昏暗远如明。


一树寒梅秋未花，日边终是影横斜。开轩戏把纹楸对，绿叶清声亦自嘉。


晚色吹云树外明，数枝遥见绿槐生。谁人知我山中住，三月春阴涧水横。


老面见达官，强附终不近。人之所以然，盖我无令闻。安富是其时，尊荣本其分。只合坐茅庐，灰堆埋牛粪。


小窗听雨看梅花，人在江南旧相家。不是岁阑情味别，旧回归路板桥斜。


赤县神州久陆沈，宣和遗恨莫追寻。饶渠熟客资谈柄，须有夫差报越心。


经年来往诵公诗，眼底虚名莫问迟。既见梅开且哦句，岁寒风度与心期。


荒虚成莽荡，幽远似模糊。便做山中客，能题一字无。


十瓜十梅得十竹，君应笑我喜可掬。芳华春育岂凡同，苦节冬藏惟劲独。取才要记自高台，著实能忘本深谷。寄谢悠悠莫惊嗤，草木无情山涧绿。


在昔从诸老，于今失此翁。貌庄知德性，身退仰高风。制宅规何远，藏书意转隆。虽非官可贵，自与道无穷。


竹窗寒夜雪宜听，涧道柴荆晓更扃。那得拥炉倾白堕，且为数息问黄宁。舆篮兴可知人胜，落纸诗尤见德馨。腊日寻常岂能尔，梅兄于我眼终青。


世味嚼蜡尔，临风强吟哦。故人今谁来，门前车马多。招邀忽聚集，款曲成婆娑。齿发我已老，岁月如掷梭。有酒不为饮，奈此好事何。分题咏清趣，但恐俗所呵。吴侯金闺彦，公馀乃相过。欢笑酬座人，时春复清和。濯我涧上泉，因之而啸歌。


玉溪深处灵山阁，一片孤云飞野鹤。从人索相问穷通，照破髑髅错不错。


山头跨鹤旧登台，今日那知我独来。忆昨儒先追杖屦，因尝乡老共尊罍。呼儿且伴闲身健，好客何由笑口开。落魄使君王道甫，几回和月醉崔嵬。


冯凌泉石负春山，更著清滩下一湾。唤作雪溪殊不恶，只愁兴尽我空还。


能栖不能闲，其心未可知。能闲不能栖，其迹无已时。栖闲一以名，二者兼得之。昔春升其堂，尊酒饮于斯。昆山日夕佳，陂池清渺瀰。手植花柳间，田园粗充饥。洁哉两龚家，异代犹许奇。夫岂忘治功，而故与世违。汉朝有蒲轮，用舍端不欺。三江五湖口，君子谨其仪。何以写我歌，遥遥记所思。



        菊花开了。待得梅梢来索笑。雪色江波。看尽千林未觉多。一丘缓步。只恐朝来有新句。岁岁年年。白发催人到酒边。

      

浙东山水几多山，公在家山定自闲。白发肯抛诗卷外，清愁须著酒杯间。岂无兴寄穷登览，犹有心情记往还。此道今人弃如土，翻疑逸驾未容扳。


天高气萧瑟，薄薄寒中人。登山兮临水，贫士志不平。惆怅徒自怜，羁旅谁友生。申旦耿不寐，淹留可无成。


柳已绿可爱，溪风更摇之。人居春气中，安知物熙熙。常年二三月，醉眼不自持。摩挲此瞢腾，老去今其时。


君来已三年，凡几过涧上。杯酒逭我饥，言笑亦舒畅。同游多时髦，意岸杂谑浪。倡优发俚曲，貌态或动荡。君今欲行矣，家山信无恙。人情久则疏，是乃流俗状。吾侪远逾密，此当足嘉尚。萧条麦秋寒，烟雨写青嶂。江空一水桥，城郭两相望。他时延陵西，彼此记閒放。夜来夫如何，不和可无唱。


海内交游不数公，又吟名胜句何丰。锦囊忽到溪山下，绣段争看涧谷中。落拓自惊随野马，凄凉何止听宾鸿。高斋容我陪珠履，不信穷途有路通。


急雨吹风送隐雷，瓦沟烟起往还来。北窗一枕竹床梦，便把诗翁酒汎杯。


丛深集幽鸟，荒翳无来人。崖上滴乳泉，崖外栖缁尘。在此本如旧，相彼徒争新。应当学金仙，永断贪痴嗔。


眼底年华此一时，相逢意气得追随。清风朗月閒倾酒，流水高山漫赋诗。我已衰迟君莫问，君宜光大我深知。人间万事邯郸梦，海内交游不记谁。


绛纱中单发幽芳，不肯祗作脂粉妆。取蜡为花付禅老，护寒却有麝脐香。


章泉老子之诗学，笔自峥嵘心自泊。暮春静把一杯看，纵有世情无处著。三传且莫束高阁，待子龙津名一跃。收回旧话再商量，沈谢应刘都扫却。蚕叶人家采摘忙，麦将秋矣水浮秧。平田冷漠吹朝雨，侧径深微过夕阳。残酒馀香愁梦枕，断篇遗简苦吟囊。莺啼燕语春归也，不道高斋口自芳。


上郭山前野路长，一沟流漾入苍茫。春风细雨疏篱晚，近眼梅花傍水香。


地瘴山气昏，中夜雨忽作。霏霏晓犹浓，午后渐收脚。云光散微日，风动叶初落。老身閒窗坐，触事何厚薄。旨蓄思禦冬，爰寂复爰寞。鸟噪鸡乱啼，炉汤茗徐瀹。


老觉宾朋日日稀，故家言语转依违。百年以往自兴废，千古其间谁是非。江左风流徒可想，山东豪杰竟何归。勾吴于越连闽峤，瘴雨蛮烟百鸟飞。


湖光佛寺古，山色泉水清。苏仙则已远，名字空含情。西风动林松，琴瑟有馀声。我来揖而酌，一饮百虑轻。朗吟两石碣，脊记眼为明。当年彼比邱，亦足得此生。


能道意中事，诗来看复嗟。春风殊作恶，春雪固能佳。引玉下梅萼，输金上柳芽。睡翁山水县，隔竹定敲茶。


恼我繁华满眼时，燕子初来雁初归。浮名自绊此身尔，数日晴色花欲飞。


送客中州外，乘流只自看。日斜孤棹晚，月上一溪寒。离合原非易，行藏似不难。归来理幽伴，莫负酒杯宽。


为人不为人，众圣已推出。稻麻竹苇蔗，处处祗教律。伟哉棒喝边，密中之秘密。拈花既成果，如云而见日。鹅湖大义禅，法身尚岩室。唤回钟鼓醒，都在一楖栗。我今非劝请，亦岂弄吟笔。稽首大德尊，身口意无逸。


雾暖南溪路，日斜东郭门。老身愁近俗，闲步喜前村。访旧寻诗话，同来取酒尊。几多山树外，梅动影黄昏。


会适章丘役，寒梅满路生。逢花百馀韵，顾我不胜情。祖送寻言句，相期岂利营。南宫三数子，能赋复经明。


长夏得閒趣，无过里社中。往来三径日，舒写一襟风。幸与陶潜醉，从渠阮籍穷。人家莺燕里，犹记淡烟笼。


喜见魁乡士，薰风唱第归。岂惟荣里社，亦足庆庭闱。仕路当亨奋，儒家要发挥。一杯饯行色，灵鹫想烟霏。


细雨春帆外，江波漫漫流。人情虽忍别，风景可言愁。时命岂大缪，功名宁罢休。倚天长剑在，谈笑即公侯。


冲风冲雨傍孤城，旋借篮舆上岸行。零落交游难屈指，峥嵘耆旧可寻盟。共披庄列心何妙，更话曹刘眼倍明。但愿先生博长健，笑看犬吠与鸡鸣。


柳暗烟霏绿，花残雨润红。梦思今夜远，别恨一枝同。杖舄经行处，江山兴寄中。纷纷莺蝶闹，得意正东风。


何处寻吾诗，梅横修竹色。搔头入混茫，挥手谢偪侧。陶然漫饮趣，卓矣要笔力。冰溪最高地，不可不造极。


自恨登门久，飘零岁月深。近知无复旧，后定不如今。声迹嗟贫病，形容入醉吟。经行才顷刻，何日奉书琴。


凤阙追随外，龙山判别中。怒涛翻夕照，远树起秋风。我亦情何限，君应兴与同。举杯淩浩渺，挂席看空濛。


野路荷花发，薰风使者车。老怀谙万事，雅俗问三闾。岳麓只如此，湘江应可居。时平閒护漕，历览且舒徐。


雪岭吹寒雾，行田过远村。班荆得佳士，促席置清尊。官业从兹始，离怀不用论。洋洋晁董对，指日上金门。


才俊毋轻敌，精神急护持。寓乡能取友，官路必修为。胄监秋高日，礼闱春盛时。龙蛇飞健步，好好对丹墀。


陶冶于文举，才贤定靡遗。三年钦掌教，一旦庆衡持。过虑同官杂，焉知监试谁。无为我先达，不念士人时。


乃祖朱轓地，铜章又若翁。江山应似旧，郡邑本来同。浙右还围棘，湖边又舣篷。思常游宦处，为子送秋风。


淬砺酬先志，家传合奏功。子孙当决胜，词赋况同风。南浦联名处，西江一战中。乡闾飞榜到，丹桂满芳丛。


问学无穷事，功名有定期。古今诚可见，治否老尤知。袖手寻幽隐，存心付崄巇。一时还别去，何日更追随。


好在春秋学，宜乘笔力初。邦畿缘伯讨，王道付儒书。超乘亦人尔，焚舟其我欤。两年嘉尚意，东上赴传胪。


顾影自婆娑，食贫如我何。不嫌知己少，常畏识人多。过涧耿独立，看山行自歌。衡茅湿馀雪，风叶乱烟波。


邂逅登临胜，从容杯酒閒。脱身方甫里，满眼已庐山。此道天能会，端人世所悭。丹心空磊磊，绿鬓只斑斑。


野寺馀诗石，谁移榜县斋。閒来得寻句，小立为兴怀。人俗真难疗，言高不可埋。窗前有疏竹，大嚼对吾侪。


相逢暗香底，又见一年梅。枝既尔许瘦，花犹如此开。桥横红叶径，山晚白云堆。冻雨时吹洒，人閒寒事催。


荐福湖边酒，能来为一中。傃庵知祖道，鄱郡见家风。治县聊绥抚，诗坛更长雄。名章敢酬唱，雨后夕阳红。


岚光涌翠岑，寺影照波心。风月明春晓，云霞起夕阴。两山幽草合，中道绿杨深。谁与寻诗句，空怀处士林。


小作高溪泛，滩光又满眸。新春才两日，残岁忽扁舟。契阔思良觌，吟哦合共游。掀蓬闻送句，一片雨初收。


刺骨分三语，刳心就一编。古来虽简短，妙处实绵延。飞动徐陈外，淋漓刘柳边。泉溪有底急，老乃更精研。


山水孤根畔，行吟不尽情。花为天下白，人比圣之清。冬日真无对，春风合主盟。可怜香浩荡，岁岁落还生。


邂逅江南景，萧萧小桂丛。不知春已过，常得晚能同。冉冉尘寰偪，劳劳色界空。飞潜与幽显，同是一樊笼。


高雁承云薄，参差去复齐。水村连落岸，山寺迫浮溪。风定转宜远，日斜元未栖。一声归两眼，不负拄枯藜。


雨竹翻山翠，风荷漾水香。我行三步远，人饮一杯长。不以扶头去，其如扫迹藏。柳花才露白，梅子又传黄。


京口酒可饮，江山开画图。幻成清落索，要识雪模糊。不用袁安卧，只消渔父居。几回烟浪远，落木堕寒芦。


雁度南楼雪，寒声裂纸窗。身虽回五岭，影亦落千江。抱膝吟诸葛，全家隐老庞。冥冥避矰缴，一往信难双。


柳已看看暖，桃仍恰恰开。叶间惊甚雨，花外合轻雷。不分青春半，其如素发催。官閒惟可句，心醉也寻杯。


邂逅灵溪水，东风二月辰。其谁留象驾，为我出龙鳞。等是人间幻，聊分物外真。知心莫弹指，笑杀个中人。


烂熳芙蓉发，霜前城北花。因君话书室，使我出山家。风雨三杯后，烟云一望赊。石丁馀兴在，相与醉生涯。


水鹊冲冲过，山鸦扑扑飞。涧深应得趣，树密自能归。古路人行少，家寒客到稀。世途多轗轲，邻里且相依。


閒居本在我，山林皆画图。百世有新旧，一朝非卷舒。薰风入窗牖，晚雨过庭除。小醉同杯者，幽偏得自如。


一柱观能好，臞仙须讨寻。从渠有丘壑，何处没山林。乍惜灵舒试，或矜庄可吟。飒然秋气冷，清梦水之心。


藁不随时废，诗须以藁传。老身犹在涧，旧话只章泉。箨笋看成竹，藕荷将出莲。居然閒摸索，久矣奉周旋。


飏糠新出米，打谷旋推禾。健妇行茶椀，痴儿守饭箩。一秋能饱未，终岁得閒么。农事无终极，人生可奈何。


扫叶去宿草，园空起碧苔。晚烟收未了，初日又还来。老树幸无恙，新花应有开。年年到寒月，全望数枝梅。


秋深耕稼熟，绿浪起黄云。纵却牛羊践，难驱鹅鸭群。断乾根易拨，摧压穟频分。烟露未全冷，村村晴气曛。


市远尘埃少，村虚烟雨多。极知九日近，无奈一秋何。扫径寻僧话，关门待友过。岩香送篱艳，尽可伴婆娑。


山林君已得，丘壑我犹居。地在名徒换，年深景自如。舍人诗可玩，丞相事堪书。领略无轻负，交游本未疏。


春雨得晴明，山扉涧道清。朋来何以报，雅集偶然成。柳暗枝枝重，花疏片片轻。经年不相见，好事满壶倾。


山林堂总好，六十有馀年。转变人常尔，兴亡事亦然。僧庐虽一坐，道院尚相连。弹指三家住，苍茫起白烟。


风净绿阴合，山明清昼长。钵单浮野润，龛座閟幽香。鸟哢集初夏，鹤飞迎夕阳。离人何用饮，有客又成章。


小泊大明寺，伤怀复叹谁。黄花风未折，赤叶露空垂。已往更何说，相望只有诗。城南人亦客，数日梦行期。


喜辟书窗好，高垂雁塔名。孙谋端有自，祖业信能宏。山木郁争秀，檐花香最清。太霞仙袂远，老眼为双明。


好客不常遭，登临眼自高。湖山起烟雾，江海暗风涛。酒美情尤畅，诗清气本豪。相从真可乐，左手记持螯。


地偏心愈远，彼自物争妍。屋宇山围匝，池塘水接连。持醪留野饭，推食有溪鲜。风月斋曾宿，施村阿那边。


老去亲朋少，相过夜达晨。百年俱逆旅，千载欠閒人。经隔情虽旧，绸缪意转新。板桥篱竹净，不著世红尘。


蓊郁千山曲，周游一径斜。老身多岁月，闲地少风沙。度密来尤迥，凭高望更赊。小庵含法界，不待野僧茶。


居山仍在涧，生事本无多。老圃初收芋，穷檐待补萝。逃虚惟独往，入俗也相过。语默行藏外，衰荣奈汝何。


万好庵中主，今谁记此人。久斋诗固在，晏叟意尤新。已逸决科步，要持为学身。尚贤而尚德，馀事了通津。


薄晚经禅悦，深更宿净居。急滩鸣断岸，绝磴下荒墟。茗椀僧同把，诗篇我谩书。快欤闻梵呗，解榻见钟鱼。


耸壑连天碧，危台照水红。何年仙子宅，今日梵王宫。勾漏人虽远，凌云话亦空。徘徊羡真隐，吟写分诗穷。


西山桥外路，傍水去穿林。石柱岧峣起，溪流宛转深。清音成小立，爽气入孤斟。晻霭丛祠处，归涂月已侵。


僧清知野逸，禅月有高台。自是登山去，谁非入寺来。孤花明密叶，落絮起荒苔。香篆茶瓯久，昏钟我未回。


绿遍小池头，胡床一日幽。乍晴人意惬，欲暮鸟声流。只道耽閒趣，那知接胜游。红尘飞不到，城府亦山丘。


渺渺凉风起，木犀相次开。举家空自住，过客有谁来。已是冰溪棹，更寻禅月台。郁乎湖海气，鸥鸟莫惊猜。


篱落梧桐月，情人语夜深。露华垂近叶，烟翳失前林。茶果随宜设，琴尊不用寻。山虚鸣络纬，幽涧亦流音。


溪头滩背狭，高下两三家。风叶山衔日，烟莎路湿沙。傍船初落雁，隔屋已栖鸦。何处吹崖蜜，满园荞麦花。


尚觉梅花发，元知柳絮飞。舞回风荡激，洒急雨霏微。解冻群芳盛，馀寒百卉稀。小窗还附火，买酒典春衣。


春风送春雨，细细湿舆篮。过水航寒渌，横山触晓岚。草芽时簇簇，梅片未毵毵。问友于何处，田砻坎石南。


暑雨常忧缺，秋霖莫厌多。夜雷声复厉，朝雾气方和。积润花岩桂，横流穗亩禾。酒閒吟解秽，茶熟困驱魔。


陂池浮月影，桥闸泻风声。远雨收还施，行云翳忽明。襟期看我醉，谭笑待君倾。凉夜玉溪曲，行歌咏太平。


一段寒烟上，云行断复低。明中山映树，暗处水平溪。村落篱门短，人家草屋齐。风回听幽绝，鸣午有荒鸡。


默坐看凉雨，山林有正声。冥濛元广大，点滴半虚明。云叶才群起，风枝又一倾。信知尘易遣，徒乱雅难平。


秋好西岩胜，閒身惜未游。桂花香乱石，枫叶暗长流。蜡屐输君适，锦囊牵我愁。定知风雨夕，龙电震深湫。


烟浓山渐白，风急树还青。鹘落飞鸢径，鸥浮宿雁汀。周遮迷叠嶂，疾泻快中泠。敝褐舆篮兀，村醪饮易醒。


清坐看凉雨，山林静有声。交游因共话，衰老欲何营。风急初疑敛，云低又苦倾。爽然神观定，篱径不知尘。


洒洒如人意，明明助岁功。夜阑愁有月，晓起喜无风。坡老记为美，宣王诗最工。朝家一祈祷，田里得和丰。


开明三景净，幻化十方清。此日扁舟景，古人高卧情。不知朝气重，但觉夜寒生。漫漫疑无色，绵绵如有声。


雪消春意动，楼外已东风。兰佩新输绿，梅瓶久荐红。人生虽向老，岁事岂终穷。青琐黄扉地，西湖一望中。


腊里春前雪，江南瘴疠清。隔林应得趣，一壑岂忘情。已喜疏梅发，遥知细麦生。易疏何易密，积厚转无声。


烟重雨尤寒，风销日未乾。江湖浮绿净，岩岫列青攒。懒出空穿履，宜归且钓竿。凄凉两都旧，洛下卧袁安。


春雪不可赏，草树方萌芽。从渠灭万径，徒自负千花。兀坐地炉侧，困眠山枕斜。浑忘瓶粟尽，吟复厌浮誇。


客恨何时了，萧萧雨未晴。异乡无伴处，荒县少人行。树色巡檐碧，江声绕枕清。且凭閒景物，陶写小诗成。


江国春来浅，新年雪未阑。雨霏初急急，霰集复漫漫。固喜成三白，宁忧已十寒。微吟窗色晚，清听落声乾。


苦雨翻明雪，酸风结暗霜。晚烟留积冷，晓日度微阳。茶灶薪难拾，诗笺笔易僵。粗官对穷腊，何事不谋长。


海角地蒸雨，江南天要梅。晚春知望久，中夏得愁开。郁郁阴阴过，绵绵浩浩来。已传增米价，只道损苗栽。


野寺乘凉雨，宜从志喜论。桥分一水隔，城列万家屯。乐寓东山妓，贤归北海樽。年登农满望，客醉我忘言。


雨处茫茫白，晴边隐隐青。林间田舍屋，水际酒家亭。野迥惊初见，村深惜未经。阴沉思得月，历落喜瞻星。


雾下疑成雨，檐低暗复明。田家思一稔，王国虑多晴。天岂预人事，世应容我耕。凭轩归计定，只得待雷声。


寒夜空山雨，声从远树来。老怀浑木塞，痴坐只灰堆。抖擞閒题句，团栾试把杯。峥嵘岁云暮，春在腊前梅。


涧水应添润，山云定不虚。夜光离复合，朝气惨而舒。履亩禾须穫，窥园菜可锄。稀疏遍篱落，微密上阶除。


夜静时闻雨，山深远听更。疏林声转永，孤戍景何清。方册舒还卷，残缸暗复明。脱巾搔首坐，曳履欠身行。


整衾和枕簟，振席见灯檠。欲读书休读，难成梦也成。四山连屋静，一叶隔窗鸣。总不关吾事，无非是物情。


雨后见云山，家林恨未还。人生何自苦，身老定谁閒。溶泄平输处，纵横罗列间。幽幽清润气，楼迥自怡颜。


灯火凉秋夜，空山雨到檐。吹声初甚少，落势近频添。篱菊丛丛润，畦蔬种种沾。沈思仍静听，香鼎伴书签。


秋声连夜起，雨过雨来时。睡觉风生屋，凉知水到池。交游稀自好，出入懒方宜。只被章泉误，书题又寄诗。


幽林远朝市，太息古来今。四月麦秋后，江南梅雨临。庭前三径在，路口一溪深。车马有时到，定多閒淡心。


土煖鸣嘘蚓，山昏聚宿鸦。沿流多佛屋，隔县少诗家。怕醉休温酒，狂吟待饮茶。花天晴自喜，麦地雨谁家。


风落摇窗牖，烟垂暗屋檐。漫空时衮衮，洒迥复纤纤。著柳真堪折，迷花自可粘。春前一尺雪，农事不须占。


晓雾知犹冷，初阳觉更和。午风吹不断，夜气暑还多。帘槛翻黄蝶，灯窗扑白蛾。晚春初夏际，蚕麦复如何。


向来愁见客，今去莫吟诗。自是才情减，何劳朋旧为。一身元属我，百事总因谁。溪路多虾菜，呼童问早炊。


风作连宵雨，山寒复昼冥。酴醾花白白，杨柳叶青青。令节空轻过，芳时惜易经。清真王逸少，修禊写兰亭。


沉沉三日雨，衮衮四山风。潢潦从浮汎，群阴漫长雄。深居何藉屐，矮屋且遮篷。急敛身心住，徐看鼻息通。


沙雁徒高下，荒鸡任喔咿。连山云日过，夹涧雪霜吹。叶径湿仍滑，柴扉久易攲。不知诗在否，诗亦费心思。


季月黄花酒，今还过玉溪。野僧谈众妙，林叟祇孤暌。滕阁有前境，胥山无别蹊。会须直学士，霄汉记閒栖。


海棠花上雪，憔悴却如人。晓觉春光淡，时占天气新。燕脂才糁糁，翡翠正匀匀。睡足寒犹力，宜多酒入唇。


不可更禁当，伏阴多夏凉。体中时作恶，鼻观日焚香。照眼惊双鬓，支颐待一觞。诗来相劳苦，边事敢筹量。


春前三日雪，今则倏霜晴。涧谷冰凘满，溪山风物清。梅梢已飘洒，兰穗始敷荣。宿约多神赛，君来酒重倾。


水石云山里，归来已九秋。隔城如浅近，邻寺始深幽。慧远逢修静，文渊说少游。径荒殊不扫，风叶上牵牛。


乍暖人多困，昼长春已深。残花红糁糁，新叶绿阴阴。山寺依岩曲，湖船过水心。钩帘醒午睡，閒觉去来吟。


晚来台上坐，犹自说春归。可惜园林里，都无花片飞。榜人劳载酒，鸥鸟定忘机。笑摘青梅子，停杯看雨肥。


辇路元宵盛，楼台烟火深。异乡今日意，乐事去年心。溪阔斜阳下，林空细雨侵。扶舆且萧散，寻胜一閒吟。


山径濒溪转，林亭亚谷斜。老诗无住著，健酒有须赊。急雨催杨柳，微阴养杏花。重帘新燕子，随处觅生涯。


寒水浮沙急，昏烟拥树深。茅茨得幽隐，藜杖失荒寻。地暖疏梅发，篱虚败叶侵。终风惊达夜，未雪苦多阴。


烟月收微霭，春归柳色深。落梅还满眼，啼鸟独惊心。醉熟醒何益，愁多梦亦侵。银花元夜句，犹记昔人吟。


风花郭店路，灵井隔云溪。渡水鱼争出，随山莺乱啼。只疑身未老，不信梦还迷。今日逢寒食，西湖春草萋。


不恨常疏隔，何疑欠讨论。同心惟设饭，尽兴亦空樽。日与樵争席，时看子候门。山场风莽广，溪港雨沉昏。


淡淡春晴晚，窗前燕子飞。酒杯谁共饮，诗笔自孤挥。上冢家山远，下湖仙苑稀。空多冶游者，扶醉赶门归。


盛典行长乐，秋光溢寿樽。后仪崇太姒，帝服见曾孙。遥想重闱集，咸推六殿恩。欢声开九秩，诞节照乾坤。


雪后寒檐滴，青灯夜看诗。人情虽已甚，物色又何其。永永孤城漏，垂垂老境时。琉璃剪木叶，今岁是冰枝。


一笑过浮梁，留连度隙光。君当思大耐，我已老苍筤。只恐心情短，须教兴寄长。酒从诗自好，分韵记禅房。


南北已分垄，后来那得知。侵寻空岁月，流落漫歌诗。宿草露殊湿，白杨风更悲。江村暗寒食，老大故园思。


从昔秋风起，骚人感兴同。霞收滕阁外，云落楚台中。寂寂无言说，纷纷有事功。漂流水南住，相望屋西东。



        五老峰前，九江上、曾生仙客。相邂逅、贵池亭下，定交金石。我辈风流宜啸咏，官曹尘冗从煎逼。且簿书、丛里举清觞，偷闲日。同一笑，当今夕。梅正好，香浮白。便相忘尔汝，醉巾沾湿。已向琼楼夸意态，似闻金殿传消息。想君今、归去际风云，应相忆。

      


        万事佯休去。漫栖迟、灵山起雾，玉溪流渚。击楫凄凉千古意，怅怏衣冠南渡。泪暗洒、神州沉处。多少胸中经济略，气□□、郁郁愁金鼓。空自笑，听鸡舞。天关九虎寻无路。叹都把、生民膏血，尚交胡虏。吴蜀江山元自好，形势何能尽语。但目尽、东南风土。赤壁楼船应似旧，问子瑜、公瑾今安否。割舍了，对君举。

      


        闻道晚春时候，暖风是处花飘。游人争渡水南桥。多少池塘春草。跃马谁联玉勒，钓鱼应泛兰桡。韶光何限不逍遥。输与溪鸥野鸟。

      


        渴饮对空觞，俛仰自长喟。赖有田中邻，时时遣酒至。欢言斟酌之，感彼勤重意。漂母哀王孙，从古从此类。泽畔且行吟，春风尚堪醉。

      


        为兹春酒寿时翁。我辈一尊同。香动梅梢圆月，年年先得东风。冰溪清浅流环玉，莲幕漫从容。但愿人生长久，挥弦目送飞鸿。

      


        婆饼焦何急，飞鸣小竹间。雨多溪涨水，云厚日藏山。景物固无恙，人情终等閒。老来惟爱客，茶果或相关。

      


        先正声猷在，诸贤竞挽推。蚤年知振厉，中道惜裴回。论建何老识，文词岂小才。近来耆旧尽，徒与士生哀。

      

山色富昏晓，涧痕馀浊清。惟诗是我兴，不饮非人情。思仙穷有顶，入寺说无生。冷蕊疏枝底，夜归虚籁声。


芬香得薝卜，色泽有蜀葵。雨露既濡矣，风日还过之。纸窗无畏景，石槛发凉思。艳艳红花蕊，幽幽青碧枝。


不奈蒸溽气，试度清微风。浮梁水南北，天以语句同。堑花吹郁郁，岸柳垂濛濛。抵手今何夕，酒过面亦红。



        云低树头青，风急叶背白。一坞无来人，鸟语斗格磔。

      


        投老不堪别，莫云师友情。当时建阳聚，何日上饶行。旧事消除尽，新愁积渐生。酒杯无浪与，醉醒是秋声。

      


        华发秋来忽满梳，故人相见意何如。强亲杯酒欢无几，尚觉篇章兴有余。世事纷然随野马，吾生老矣信蘧庐。林间已下萧萧叶，雨过空山木影疎。

      


        凉雨忽不止，秋阴无奈何。山根泻新涨，小立玩流波。会逢其适尔，紫芝有奇歌。惜此未深密，时见人游过。

      


        晴明天气佳，草木浮光煇。珍禽各翔语，群花竞芳菲。人情春和时，怡游类忘归。常阳一以亢，旱甚翻嘘欷。赤地至千里，焉有不年饥。家家望云霓，想像阴雨霏。狂飚震雷吼，连夕恐非机。溪涨桥已解，拍岸欲平矶。所幸蛙黾尔，跳噪皆轻肥。居民其奈何，泥淖生理微。意欲问彼苍，何日生清晖。由来此阴阳，岁事中和希。今年积秋热，焦熬在郊圻。既雨复苦风，拔树败墙围。后土无乾处，眇予将畴依。

      


        行又住。水远山遥村路。把酒问春春几许。老年花似雾。坐上风流张绪。留我我还难去。却忆章台飞柳絮。只愁萦暮雨。

      


        新月已如许，我问带湖梅。人间题句，赢得浮潋酒盈杯。落拓豪英满坐，烂漫风骚连纸，天外凤凰来。只怕轻孤负，莫待巧安排。空翠滴，寒爽矣，晚佳哉。为君绝倒，折尽千树玉蓓堆。渺渺章泉好在，寂寂卢泉仙去，今古付尊罍。拍手见花木，放眼记莓苔。

      


        彩笔新题字字香。雁来时候燕空梁。芙蓉无处着秋光。人远山长言外意，曲传书恨醉时妆。倩谁闲寄水云乡。

      


        一曲西风醉木犀。天香吹梦入瑶池。钗横犹记未开枝。花重嫩舒红笑脸，叶稀轻拂翠颦眉。酒醒残月雁声迟。

      


        罗帐画屏新梦悄，绿窗慵起香残。重帘生怕倚阑干。春风吹玉水，春雪满灵山。梁燕未来归雁动，海棠才带红酣。酒愁花恨霎时间。烟云催薄暮，丝雨湿轻寒。

      


        点点淮山，迢迢江水，分明别是风光。地灵人杰，星斗烂文章。初度充闾佳气，当年瑞、应弄珪璋。薰弦奏，凉宵宝月，玉井藕花香。清真，如逸少，兰亭修竹，曲水流觞。想醉乡日永，地久天长。小驻屏星怀玉，飞凫舄、元在鹓行。功名事，云龙风虎，行矣佩金章。

      


        倚遍阑干弄花雨。卷珠帘、草迷芳树。山崦里、几许云烟来去。画不就、人家院宇。社寒梁燕呢喃舞。小桃红、海棠初吐。谁信道、午醉醒时情绪。闲整春衫自语。

      


        莫问星星鬓染霜。一杯同看月昏黄。放歌渔父濯沧浪。却忆手栽双柳句，真成云汉抉天章。苏仙何在立苍茫。

      


        翻空雪浪送飞花。春晓媚霜华。风回点点迷人处，峭寒轻、诗思殊佳。双燕未来，断鸿何在，微雨又天涯。绮窗明暗是谁家。雕槛馥兰芽。画檐帘幕黄昏后，试倾杯、笑语喧哗。聚散人生，吾侪老矣，醉墨任横斜。

      


        爱日回春一线长。氛氲谁忆御炉香。孤城岁晚卧沧江。花底千官迎淑气，湖阴十里写晴光。剩拼华发醉为乡。

      


        焉知三伏雨，已作九秋风。木叶凉应脱，禾苗润必丰。地偏山吐月，桥断水浮空。鸡犬邻家外，鱼虾小市中。

      


        闲里相看两鬓秋。酒能沾醉雨能幽。吾庐何幸得翁留。世路尽教终易与，山林佳话恐难酬。人来人去亦知不。

      


        满城风雨近重阳，独上吴山看大江。老眼昏花忘远近，壮心轩豁任行藏。从来野色供吟兴，是处秋光合断肠。今古骚人乃如许，暮潮声卷入苍茫。

      


        晴色入青山，更见飞花晚。不是不登临，自是心情懒。试襞小红笺，与写天涯怨。杜宇一声春，楼下沧波远。

      


        寒食清明春事好，公家霁月光风。年时犹记雨声中。州侯陈乐舞，法从酒杯同。坐上王杨虽自散，酴醿依旧香浓。待将诗易寿无穷。鸢飞鱼跃矣，风虎更云龙。

      


        一曲笙歌外，四座笑谈清。使君秋霁领客，别乘更宗英。想像亲闱称寿，写就通家情分，相与庆恩荣。欢动桂花发，香雾扑帘旌。功名事，台阁路，好同登。只今报政归诏，舆论正蜚声。以我文章学术，与国和平安靖，冠剑入明庭。应顾棠阴下，野老鬓星星。

      


        小园红入春无际。新声休写花间意。一笑唤真真。香腮酒未醒。惜芳追胜事。畅饮余诗思。无处说衷情。暗尘罗帐生。

      


        雨意生凉，云容催暮。画楼人倚阑干处。柳边新月已微明，银潢隐隐疏星渡。今古佳期，漫传牛女。一杯试与寻新句。幽怀冷眼是青山，旧欢往恨浑无据。

      


        生与真妃姓氏同。家随西子苎萝东。谁道玉肌寒起粟，酒能红。火齐烧空来上苑，冰浆凝露在西宫。不似荔枝生处远，恨薰风。

      


        一曲霓裳舞未终。玉钗垂额鬓云松。梦回金殿月华东。燕子莺儿情脉脉，柳枝桃叶恨匆匆。罗襟空惹御香浓。

      


        一朵梅花百和香。浅色春风，别样宫妆。西湖衣钵更难忘。雪意江天，浑断人肠。清夜横斜竹影窗。赢得相思，魂梦悠扬。玉溪山外水云乡。茅舍疏篱，不换金章。

      


        馆娃宫，采香径，范蠡五湖侧。子夜吴歌，声缓不须拍。崇桃积李花闲，芳洲绿遍，更冉冉、柳丝无力。试思忆。老去一片身心，孤负好春色。古往今来，时序恼行客。去年今日山中，如何知得。却又在、他乡寒食。

      


        西湖十里孤山路。犹记荷花处。翠茎红蕊最关情。不是薰风、吹得晚来晴。而今老去丹青底。醉腻娇相倚。棹歌声缓采香归。如梦如酲、新月照涟漪。

      


        风软湖光远荡磨。春衫初试薄香罗。踏青无计奈君何。莫笑老来多岁月，肯教闲去少诗歌。长安陌上有铜驼。

      


        玉水明沙。峰回路转，城倚桥斜。老我登临，同谁酩酊，一望还赊。飞鸿杳霭天涯。但拚取、心情酒家。紫菊枝枝，红茱颗颗，休问年华。

      

山头日欲黄，江上树初碧。去人何忽忽，而不畏于役。鸟鸣入春林，鸡栖掩屯栅。风波大如许，且止无远适。我有十丈琴，舆君永今夕。



        故国归路赊，春晚在天涯。明月夜来梦，碧山秋到家。开窗闻落叶，远墅见晴鸦。惊起晓庭际，莺啼桃杏花。

      

东风上河津，万里无流澌。游子倦行役，逝将去天涯。执手出芳甸，言别更□□。白云度南山，绿草含西晖。不有感物意，眷言怀母慈。寿域日以启，游子日巳迩。母颜欢北堂，客星烂珠履。有鸟巢高林，将母违素心。翙翙空文翎，哀鸣无好音。羡兹反哺乌，孝养酬中湛。


妖姬未著石榴裙，自道家连锦水濆。檀口解知千载事，清词堪叹九秋文。翠眉颦处楚边月，画卷开时塞外云。说尽绮罗当日恨，昭君传意向文君。


破屋凄凉问故人，空遗正气两间存。西风吹落棉花絮，后死何人付史论。


海父真人杰，三朝第一臣。寸心惟为主，百计只安民。折槛彰忠迹，埋轮雠佞人。最怜贫与独，青史泪痕新。


中丞高冢麒麟卧，圣主殊恩雨露盈。直事三朝人共避，疏传千古气犹生。堂堂忠介垂天语，肃肃松楸拥地灵。我亦微官系沧海，吊公不觉涕交零。


会向石莲觅静机，云根法社自希夷。铿然不尽春风咏，一曲高山遇子期。


海上生人杰，才钟天下奇。谏书光日月，声价震华夷。孤介水如澈，寸忠山可移。公今骑鹤去，千载有馀师。


建康城垒旧邦畿，不断青山万国梯。楼橹逼天寒月静，帆樯带雨暮云低。北门宰相堪称钥，函谷将军罢请泥。江上再来还走马，秋香千里逐归蹄。


闻说童谣有海龙，公来胼胝浚吴淞。孤忠独断群情靡，一凿能令万派从。星殒海天光耿耿，月沉秋水色溶溶。应知仙梦游江上，千古烟寒锁曙钟。


简命吴淞续禹功，顿令万派水朝宗。力排豪贵驱妖鳄，为拯民穷副衮龙。疏抗三朝辞激烈，身经百折意从容。圣明注念嘉忠直，会见恩光下九重。


伏三初收展病扉，夜深风露湿霏微。碧梧巳应馀空落，大火新随斗柄飞。燕倦客思违绿野，违花老欲褪红衣。玉箫万里堪肠断，何处沧洲映紫薇。


羲皇风度出明时，葵藿丹衷百世师。邦国乂安犹戮力，经纶未卷忽乘箕。琼崖白雪封茆土，柱石青天树羽仪。昭代古良天下老，千年遗像镇华夷。


两朝崇祀庙谟新，抗疏名传骨鲠臣。志矢回天曾叩马，功同浴日再批鳞。三生不改冰霜操，万死常留社稷身。世德尚馀清白在，承家还见有麒鳞。


寄中寄情镜中两鬓皤然矣，心头一点愁而已。清瘦仗谁医？羁情只自知。【月照庭】半纸功名，断送关山。云渺渺，草凄凄。小楼风，重门月，应盼人归。归心急，去路迷。【喜春来】家书端可驱邪祟，乡梦真堪疗客饥。眼前百事与心违，不投机，除赖酒支持。【高过金盏儿】举金杯，倒金杯，金杯未倒心先醉，酒醒时候更凄凄。情似织，招揽下相思无尽期，告他谁？【牡丹春】忽听楼头更漏催，别凤又孤栖。暂朦胧枕上重欢会，梦惊回，又是一别离。【醉高歌】客窗夜永岑寂，有多少孤眠况味。欲修锦字凭谁寄？报与些凄凉事实。【尾】披衣强拈纸与笔，奈心绪烦多书万一。欲向芳卿行诉些憔悴，笔尖头陶写哀情，纸面上敷陈怨气。待写个平安字样，都是俺虚脾拍塞。一封愁信息，向银台畔读不去也伤悲。蜡炬行明知人情意，也垂下数行红泪。


南都秉节望如山，总宪重来父老欢。杨绾相唐骄侈格，长孺在汉觐觎寒。功收治水三旬易，策救饥民十万难。今日仙輀向琼海，野人酹酒泣江干。


凉夜厌厌露华冷，天淡淡银河耿耿。秋月浸闲亭，雨过新凉，梧叶雕金井。【喜迁莺】困腾腾鬓亸鸾钗不欲整，正是更阑人静，强披衣出户闲行。伤情处，故人别后。黯黯愁云锁凤城。心绪哽，新愁易积，旧约难恁。【出队子】阑干斜凭，强将玉漏听。十分烦恼恰三停，一夜恓惶才二更，暗屈春纤紧数定。【刮地风】短叹长吁千万声，几时到得天明。被宾鸿唤回离愁兴，雨泪盈盈。天如悬罄，月如明镜。桂影浮，素魄辉，玉盘光静。澄澄万里晴，一缕云生。【四门子】恰遮了北斗的杓儿柄，这凄凉有四星。望鸳鸯尽老无孤另，乍分飞可惯经。日日疏，迤逦生，逐朝盼望逐日候等。行里焦，梦里惊，心不暂停。【水仙子】甚识曾，半霎儿他行不至诚。气命儿般看成，心肝般钦敬，倒将人草芥般轻。瞒不过天地神明，说来的咒誓终朝应。亏心神鬼还灵圣，肠欲断泪如倾。【塞雁儿】牢成，牢成，一句句骂得心疼，据踪迹疏狂似浮萍。山般誓，海样盟，半句儿何曾应？【神仗儿】他待做临川县令，俺不做卢州小卿。学亚仙、元和，王魁、桂英。心肠心可怜，模样儿堪憎。往常时所事依凭，虽愚滥，可惯经。【节节高犯】近新来特改的心肠硬，全不问人绣帏帐罗衾剩，接双栖鸳枕共谁并？你纵宝马，跳金鞍，玩玉京，迷恋着良辰媚景。【挂金索】懵懂心肠，捱不过风流病，短命冤家，断不了疏狂性。第一才郎。俺行失信行，第二佳人，自古多簿幸。【柳叶儿】冷落了绿苔芳径，寂寞了雾帐云屏，消疏了象板鸾笙，生疏了锦瑟银筝。【黄钟】锦帏绣幕冷清清，银台画灯碧荧荧。金风乱吹黄叶声，沉烟潜消白玉鼎。槛竹筛酒又醒，塞雁归愁越添，檐马劣梦难成。早是可惯孤眠，则这些最难打挣。【尾】痛恨西风太簿幸，透窗纱吹来残灯，倒少了个伴人清瘦影。



        吾衰矣，废治不重漪。朽木更堪围。触藩曾看赢其角，胁肩又见病于畦。此何哉，自取耳，亦难兮。待阔展月台秋待月。更别起雪堂冬听雪。花灌溉，草芟夷。偶逢林叟欢成醉，闲随沙鸟淡忘归。叹人生，尘土事，

      


        江风远，吹皱翠罗漪。山绕似重围。连延花枝香成阵，坡陀垅亩绿如畦。个中间，吾受者，一尘兮。君不见花间偏爱月。又不见山阴偏喜雪。搴杜若，载辛夷。东篱日落悠然坐，舞雩春暖咏而歌。此何人，千万古，

      


        高高屋，罗幕卷轻漪。阿渚一周围。雄吞不数针三碗，治生何计韭千畦。是贤乎，既富矣，又时兮。我喜踏探梅溪畔月。君爱扫煮茶枝上雪。君遣兴，我心夷。东家画鼓更深舞，西家红烛醉时归。莫教他，知我辈，

      

生平正气肃朝端，胸次忠清世所难。忠似赤葵倾烈日，清如秋水挽狂澜。时多俊乂无尸谏，人有萋菲幸骨寒。千古芳名光史笔，应留精爽照长安。



        东生白日西生月。世累驱人何日彻。致身事业蒉为山，过眼纷华汤沃雪。心田莫说谁宽窄。室有空虚生夜白。醒时却校醉时言，笑杀观鱼濠上

      


        二篇，答纯甫江城会饮，东壁照奎星。肝胆露，乾坤秘，画披零。势分庭。笔下风雷发，何为尔，聊相慰，供一笑，悠悠者，总流萍。虎掷龙跳几遇，依然对、高垒深扃。睹殷盘科斗，不说换鹅经。老眼尘醒。认声形。中州月旦，千载后，犹洒客，有歆宁。人不见，搔首立，望余馨。海边亭。寂寞钟期远，高山曲，几人听。何必要，椿与菌，校年龄。万事元无定在，此心得到处仙灵。爱烂游南北，快马接飞舲。万里丹青。

      

江南十月雨如倾，总是悲号道路声。云冻霜寒敷政肃，月溶水澈涖官清。剑剜义胆言何壮，星殒忠魂气尚生。谩道姓名光国史，于今草泽口碑成。



        谬持文柄得时贤，粉署清华次第迁。昔岁策名皆健笔，今朝称职并同年。各怀器业宁推让，俱上青霄肯后先。何事老夫犹赋咏，欲将酬和永留传。

      


        元鼎国器，年八十二，扁其堂曰三椿，以兄弟三人皆寿而言也。阎承旨序之甚详，子文为般阳路知事来徵言，书此词以遗之五福一日寿，七十古来稀。鲸川兄弟何事，接武上期颐。添是商颜四皓，减即西周二老，白鹤一行飞。紾臂阋墙者，何地望余辉。世皆云，家积善，庆相随。三椿堂上，阴德几许只天知。子弟联芳并秀，戏彩称觞先后，和气蔼春熙。本大枝叶茂，门户看巍巍。

      


        叹萍蓬、此生无定，年年客里重九。南来北去风沙梦，弹指已成白首。谁有酒。都唤起、一天秋色开林薮。还开笑口。对满意青山，多情黄菊，莫唱渭城柳。龙钟态，也向人前叉手。思量难以持久。东涂西抹皆倾国，只有效颦人丑。嗟汝叟。今误矣，江亭好去藏衰朽。鸣鸡吠狗。尽里社追随，何须更说，鼻醋吸三斗。

      


        窠居过后更何人，传得如来法印真。昨日祝融峰下见，草衣便是雪山□。

      

哲人逝矣泰山倾，载道弦歌总哭声。南国甘棠思德政，雷阳枯竹动民情。忠扶社稷轻荣辱，功满乾坤任死生。屡疏承恩留白骨，英灵千载佐平成。


批鳞直夺比干志，苦节还同孤竹清。龙隐海天云万里，鹤归华表月三更。萧条棺外无馀物，冷落灵前有菜羹。说与傍人浑不信，山人亲见泪如倾。



        蜀国信难遇，楚乡心更愁。我行同范蠡，师举效浮丘。他日相逢处，多应在十洲。

      


        晓来露湿仙衣，盛开更比初开重。春风也惜，頩然薄怒，不堪摇动。天上人间，我许唯有，司花会种。想年年京洛，红尘紫陌，都占断、繁华梦。醉里依稀有语，只清诗、可为光宠。有香万斛，从今准备，公来迎送。风雨难凭，彩云回首，总成无用。唤玉壶、留取一枝春在，作中庵供。

      

批鳞玉阙丈夫奇，正是风雷示变时。万死一生千古事，孤忠独立寸心知。神飞琼海乾坤老，泪满江南草木悲。幸有圣明公道在，会看殊典敕名祠。



        春风一尺红云，粉蕤金粟重重起。天香国色，宜教占断，人间富贵。最喜风流，妆台卯酒，欲醒还醉。算年年岁岁，花开依旧，问当日、人何似。休说花开花谢，怕伤它、老来情味。依稀病眼，故应犹识，旧家姚魏。无语相看，一杯独酌，幽怀如水。料多情、笑我苍颜白发，向风尘底。

      


        余之别墅也。顷岁，余与古齐同在京师，而同有归欤之思，逮兹而同如其志同乐也，作词以道之，同一笑云山家好，河水净涟漪。茅舍绿荫围。儿童不解针垂钓，老翁只会瓮浇畦。我思之，君倦矣，去来兮。也问甚野芳亭上月。也问甚太初岩下雪。乘款段，载鸱夷。兴来便作寻花去，醉时不记插花归。问沙鸥，从此后，

      


        小石也。观复家广平地有神山，因以命石物齐各自逍遥，何知鴳小鲲鹏大。乾坤太华，神麇相望，两眉争黛。元气遗形，幽人良友，朝看夕对。尽共工怒触，巨灵善擘，众山碎、未吾害。借问此峰谁得。羡白眉、故家文会。萧然文室眼明，更比寻常宽快。长与安排，名香细茗，芳醪鲜脍。恐不时、便有打门狂客，设元章拜。

      


        二毫侍侧何知，举头一幕青天大。归盘乐矣，丁宁更说，闲居粉黛。我见沙鸥，盖尝有问，无言意对。道试看自古，忘机未了，空无益、又遗害。万事宜须自得，笑衰翁、几时方会。今朝重九，西风杖屦，一番轻快。满地黄花，清泉酌醴，新诗嚼脍。若东篱老子，能来共此乐，吾当拜。

      


        绝。下为通达人由其中，东垂蔽古藤，晦密尤峻。绣江远来触异隅刮足而北，余流复西，达于坤维，周览上下，岿台宛然，因取渊明语，命之曰赋诗之台。南偏少东尤高敞，东向为小亭，轩户始开，而长白湖山诸峰林壑，奔跃来见，明姿晦态，与乡江相表里。复取谢灵运语，命之曰含晖之亭。亭之筑，实至元辛前重阳一日也。戏作乐府水龙吟一首，书尽壁，以认其始，且以为老子醉后浩歌之资云乾坤遗方台，赋诗名字从吾起。十分高处，更宜着个，含晖亭子。无数青山，一时为我，飞来窗里。渺浮天玉雪，江流忽转，风雨在、寒藤底。尝试登临其上，把闲愁、古今都洗。长空淡淡，无言目送，飞鸿千里。看取明年，四围松菊，一番桃李。放篮舆杖屦，醒来醉往，自今朝始。

      


        章，遂用其韵，俾奉觞者歌以侑欢云万里长风，一夕吹君，飞来自南。想江东渭北，同惊过雁，升高望远，几度停骖。蓦地相看，茫然皓首，依旧华峰碧玉簪。风雷起，放连宵痛饮，拥席高谈。君才何地非堪。从此看、恩麻彩凤衔。但平生出处，于心已卜，古人事业，着力须贪。有道如斯，区区更问，紫绶朱衣青布衫。今秋菊，也为君开早，香满均庵。

      


        者。则知瓠山所居，乃余向者所寓李氏居也。次韵答之牡丹何可无言，广平曾有梅花赋。蹉跎老矣，愁多欢少，花开人去。黄绢飞来，分明却见，旧家风度。是东皇，唤取玉堂仙伯，要长在、花间住。惭愧相思千里，也看同去年崔护。诗盟酒伴，吟看醉绕，应无重数。寂寞江亭，青山不断，碧云将暮。对夕阳老树，悠然北望，诵天香句。

      


        鸟飞兔走，叹劳生、浮世匆匆如此。眼底风尘今古梦，到了谁非谁是。击短扶长，曲邀横结，为问都能几。悠悠长啸，谩嗟真个男子。数载黄卷青灯，种兰植蕙，颇遂平生喜。冷笑纷纷儿女语，都付春风马耳。美景良辰，亲朋密友，有酒何妨醉。高歌一曲，二三知己知彼。

      


        簿领埃尘，鞍马风沙，逸才未舒。但平安豪宕，黄金易散，高怀洒落，白壁难迂。我问行藏，掀髯一笑，意外功名不用图。南游兴，爱华峰北渚，云海方壶。故园风景非殊。恍六载别来一梦如。想疏篁缺处，多应得笋，新松种后，迤渐成株。归去来兮，东楼南浦，烂醉何妨翠袖扶。明年必，记此时休厌，折简相呼。

      


        看花须约，一千年、知赴瑶池缘浅。雪里花枝来索句，恍觉春生冷砚。却忆前时，寻芳处处，霞影浮杯面。酒醒花落，树头飞下余片。何事岁晚重妍，多情应笑，我早朱颜变。依样铅华红胜锦，争得瓶梅并剪。小阁幽窗，回寒向暖，百怕霜风卷。旧家野老，也来惊讶希见。

      


        花有花时，何事兹花，待开便开。看嫣然一笑，秋容也媚，问之不语，春意潜回。静想乾坤，中间万有，元气循环共一胎。花如此，尽风流奇特，叹了还猜。三生月地云阶。料曾被、西风点镜台。怅赏余人散，黄蜂日晚，梦回日落，白雁霜催。两度频繁，一番迟暮，争似从他本分来。青霄客，有留连新句，为写芳埃。

      


        间，名声籍籍。已而认君于王礼部博家，岁余，君篆秩满，出尹余乡阳丘。阳丘大县，繁阜难治，君至，刳疣抉蠹，善政日闻。甲辰春，余还乡江野亭，实迩县，郛君有暇，必丛容就余，啸咏相忘，追泉石之乐。是岁十月，君受代，自尔来益数，情益款，而知益以深。忆昔言曰，吾当去矣，途既戒矣，先生岂有言乎。余念之曰，敬甫，子以敬自铭者也，人之才不同，概言则有能有不能无可无不可二者而已，若吾子无可无不可才欤，以无可无不可之才，而行之以敬，则异时功业之所就，非余所得虑者，子惟持子之敬，慎子之才而已矣。衰怀激烈，不觉黯然，于是饮之酒，而赠之以歌，实乙巳三月下瀚一日也。百花开后，殿余春、只有翻阶红叶。人似春光留不住，半夜东风作恶。寥落离怀，苍凉行色，更与花前酌。浩歌一曲，鸟啼花自飞落。潇洒谁复如君，溪山如此，何限山中乐。政尔功名相促迫，眼底台东阁。我识君才，青云明日，万里秋天鹤。有时还梦，野亭亭下岩壑。

      


        长日之英，为国生贤，魁然此公。看功名一出，江湖气量，才华谁有，星斗心胸。霖雨监梅，随宜适用，已见时和岁又丰。余无事，但门庭清雅，车骑雍容。秋香笑指篱东。道拟共他年伴赤松。要河车挽水，双瞳似月，丹砂伏火，两颊还童。雪落花开，东阡北陌，折简来呼白发翁。高情在，是绣江绿野，黄阁清风。

      


        龙飞九五，记虹流电绕，天开华旦。万定成时秋正好，四海皇皇枕奠。教雨仁风，声名文物，允协斯民愿。途歌里咏，太平今日真见。遥想禹子汤孙，尧臣汉相，拂晓班如剪。万国衣冠同拜舞，春满九重宫殿。湛露恩隆，南山庆远，处处须新宴。瞻天望圣，玉卮万寿遥献。

      


        诸公时余为国子祭酒先自空疏，几载蹉跎，历绕湖江。甚如今却遣，官闲责重，茫然自愧，学陋言庞。鬓雪难消，君恩莫报，五鬼欺陵不可降。如何奈，强支撑病骨，独伴寒釭。心如孤旆高杠。但犹想茅斋对石矼。笑随身惟有，诗囊药里裹，打门谁送，酒榼羊腔。梦里笙歌，无名亭上，满眼春风四面窗。人如玉，看牡丹第一，芍药成双。

      


        宿酒初醒，秋已老、故人来别。情味恶、从前万里，不堪重说。大抵男儿忠孝耳，此身如叶心如铁。但始终夷险要扶持，平生节。湖海气，诗书业。霜雪地，风云客。问而今月旦，果谁豪杰。君去还经汾水上，依然照见齐州月。怕相思、休费短长吟，生华发。

      


        别后何如，两鬓全霜，寸心尚丹。但酒肠萧瑟，常因病窄，诗怀寥落，强为秋宽。无补公家，坐縻廪粟，自笑闲身也属宫。思君甚，只梦魂夜夜，水阻云艰。人才自古良难。问谁在、曹刘沉谢间。想羊公石畔，临风把酒，习家池上，待月凭阑。黄绢飞来，青灯无寐，盥手薰香百过看。还知否，怕中年丝竹，难久东山。

      


        万古云霄，谁办得、妙龄勋业。长有恨、君恩未报，鬓毛先雪。紫诏俄从天关下，绣衣已逐星轺发。但七千里外望闱，三年别。忠与孝，心应切。行与止，君须决。说蜀中父老，望君如渴。地迥无妨鹰隼系，山深要静狐狸穴。着新诗、收拾锦城春，归来说。

      


        世事何穷，遇合无媒，飞升有丹。看兵尘蜗角，争知地窄，云垂鹏翼，岂信天宽。一语侯封，九阶夜转，白发十年不调官。人曾说，道本来分定，枉了心艰。苟非吾有诚难。问广厦何时千万间。羡柴扉草阁，自成潇洒，斜风细雨，不用遮拦。麾去青骢，呼来白鸟，要伴扁舟画里看。遨游耳，尽才情风调，付与溪山。

      


        我笑前人，痴绝甚、搔瓜钻李。天壤内、神奇腐朽，有所穷已。才见凌风霄汉上，忽看垂翅蓬蒿底。试闲将、得失遍思量，凡经几。无汝愧，从渠毁。非我有，何吾喜。但物来即应，尽心焉耳。一榻高眠人事了，一瓢乐饮家缘理。也何曾、直待马千蹄，童千指。

      


        昼景清和，南风扇、葛衣未试。知又是、梅黄时候，麦秋天气。宝鸭旋薰香篆小，绿阴生寂重门闭。有画梁双燕伴人愁，知人意。萤窗苦，貂蝉贵。穷与达，心如醉。个月来多病，不禁憔悴。讳疲怎谩衣带缓，怯眠却把窗儿倚。问阿谁、心绪正如今，还如此。

      


        ，石四旁皆大石附而不属土，周隙间宛然犹胞胎，抉其土，碎其旁石而取焉，置之所居中庵之前，余命之曰太初之严，且号曰苍然子，奇之也。科族弟仲仁得石太初所出之旁，又以见遗，其胞胎犹太初，而深倍之。仲宽弟合众力出之，辟垣而纳之，置之中庵之后，又一奇也。徐思其名，自混沌始分，而有是质，迄于兹远矣，乃得安常守密，无动移摧剥之患，浑然天全，独立远矣。其状雄拔高峻，壁岭窥穴，岗彩辉燠，意态横出，虽具眼未易尽其妙，远矣。生而与太初并处，出而与太初对列，协久要不忘之义又远矣。有是四远，而秀发如此，乃定名曰远秀峰，号之曰颀然子云。且用太初乐章韵，作歌以喻之。石之至延戊午仲春十有九日也，其歌曰石汝何来，政尔难忘，平生太初。想将迎媚悦，无心在此，清奇古怪，有韵铿如。何乃排垣，直前不屈，似此疏顽其可乎。今而后，有芳名雅号，听我招呼。世间贵客豪夫。问几个回头认得渠。既千岩气象，君都我许，四时襟抱，我为君虚。无语相看，悠然意会，自引壶觞不愿余。商歌发，恰风生细竹，月上高梧。

      


        北去南来，凡几度、风沙行李。离又合、新欢旧恨，古今何已。风鉴俄瞻衡宇外，月明照见寒江底。问朱丝白雪尚依然，知音几。无所作，谁成毁。非所望，何悲喜。谓人生得失，卷舒天耳。病骨支离羁思乱，此情正要公料理。但无言、手捉玉连环，东南指。

      


        ，而志意又同，以是交甚款。又畸思承得拜其兄今宣慰公于其家，公即欢然相接，倾倒如书。公时在京领漕运，明年为刑曹尚书。会夏暑，以恩例决诸司囚。敏中以御史公以秋官实同其事。旦夕相从者弥月，凡公之毅敏公恕，尽于斯得之，而情好益密矣。又再岁，思承为四川副按察之成都，敏中为御史都司，岁余，谢病归济南。已而闻公由刑曹宣慰云朔，又闻思承还京为冬官侍郎。今年癸巳夏六月，公复以宣慰来山东，常治益都，过济南，顾敏中于陋巷，且致思承之问。凡与思承别盖五年，而公则四年矣，陈契阔，甚相乐也。明旦，公已行矣，乃知公近有充闾之庆，则又喜焉，而独恨不得为一贺也。十月，公以行部复过济南，见公于皇华驿，退以鄙怀作乐府一篇献于公，以发一笑，其亦古人所谓情动于中，而形于言十载京华，也曾是、飘零狂客。还有幸、公家兄弟，相逢相识。记得宣恩疏决日，柏台骢马秋官笔。甚人生聚散等闲间，都难测。摩抚手，天西北。放浪迹，江湖国。忽高轩飞下，今夕何夕。头上貂蝉看欲见，掌中珠颗今先得。暂放教、诗酒豁平生，公休惜。

      


        满纸龙鸾，浑厌倒、来禽青李。黄绢好、朝吟暮玩，爱之无已。玉刻来从千载上，宝珠出自重渊底。每相逢慰淡相于，如君几。无所见，哗然毁。安所有，同然喜。赖多情问我，病欤贫耳。一寸灰心寒欲尽，数茎绿发愁难理。说青帘高处有仙乡，无人指。

      


        忆长庚初梦，是谁遣下蓬壶。到今日相看，仙风道骨，依旧清癯。胸中浩然何物，管三冬、读尽邺侯书。笔落千山风雨，气吞万里江湖。豪门落落曳长裾。醉倒倩人扶。刚只要疏闲，争教富贵，不肯饶渠。蟾宫桂春榜字，看明年、光耀满门闾。应笑青灯黄卷，却成玉带金鱼。

      


        甚无情枯竹，使人喜、使人悲。爱太古遗音，承平旧曲，吹尽参差。千秋凤台人去，算风流、只有赵郎知。秋晚楼空月夜，日长人静花时。酒阑更与尽情吹。欲起不能归。怕幽壑潜蛟，孤舟嫠妇，掩泣惊飞。伤心少年行乐，奈春风、不染鬓边丝。静倚阑干十二，醉魂飞瑶池。

      


        上卢沟一望，正红日、破霜寒。尽渺渺飞烟，葱葱佳气，东海西山。依稀玉楼飞动，道五云深处是天关。柳外弓戈万骑，花边剑履千官。寒窗萤雪一生酸。富贵几曾看。问今日谁教，黄尘匹马，更上长安。空无语，还自笑。恐当年、贡禹错弹冠。拟把繁华风景，和诗满载归鞍。

      


        淡春阴如雾，酿春雨、洒春城。便罗绮风柔，园林气暖，巷陌尘轻。鳌山顿成潇洒，恰上元过也罢烧灯。到处柳金梅雪，一时水绿山青。午窗梦断破微晴。蓦听卖花声。忆北苑寻芳，南园载酒，节近清明。韶华向人如旧，莫青春行乐负平生。说与东君知道，先迎舞燕歌莺。

      


        渺云间天淡，离别意、一消魂。忆金缕珠喉，冰弦玉笋，明月幽人。风流旧家心事，指南山、松柏托殷勤。烟草夕阳别浦，梨花暮雨重门。浪凭归梦觅行云。肠断几黄昏。甚百种凄凉，一般寂寞，两地平分。多情料应有语，道卿卿、不惜锁窗春。为谢倩桃风柳，不禁鞍马红尘。

      

池馆清和风色软。笋绿梅黄，细雨忙新燕。榴萼尚含红一半。荷钱乱叠青犹浅。心绪未忺肠已断。病损形骸，自是追陪懒。一缕麝烟斜作篆。日长慵把重帘卷。



        对南山秋色，湖海气、郁峥嵘。更落叶疏风，黄花细雨，何限诗清。良辰醉中高兴，料殷勤、喜见故人情。玉斝云腴仙酿，木兰花慢新声。归鸿远目入青冥。相与慰飘零。尽起舞狂歌，新愁旧恨，一笑都平。平生事，天已许，道青云有路上蓬瀛。随分人问富贵，不妨游戏千龄。

      

乌飞兔走，叹劳生、浮世匆匆如此。眼底风尘今古梦，到了谁非谁是。击短扶长，曲邀横结，为问都能几。悠悠长啸，谩嗟真个男子。数载黄卷青灯，种兰植蕙，颇遂平生喜。冷笑纷纷儿女语，都付春风马耳。美景良辰，亲朋密友，有酒何妨醉。高歌一曲，二三知己知彼。



        妙年勋业在，正千载、会风云。有横槊新诗，投壶雅唱，将武儒文。风流圣朝人物，算锦衣、难避软红尘。琼岛羽林清晓，紫垣星月黄昏。悠悠轩旆下东秦。宾客满于门。看戏彩萱堂，挥金置酒，和气回春。平生事，忠与孝，但图忠、云路莫因循。此去秋光正好，龙墀再荷新恩。

      


        此声何所似，似琴语、更琅然。问太古遗音，承平旧曲，谁为君传。知音素蛾好在，只向人怀抱照人圆。一笑青云公子，不应犹有尘缘。松间玄鹤舞翩翩。山鬼下苍烟。正闭户焚香，流商泛角，非指非弦。华堂静无俗客，算风流、未减竹林贤。何日西窗酒醒，听君细泻幽泉。

      


        呈醉经，一谢彦博待ㄅ撑暮境，道比旧、不争多。奈白日难留，丹心易感，绿发全皤。行乐外，浑一梦，忆黄公垆下几回过。振策千峰绝顶，濯缨万里长河。红尘世事费磋磨。人海驾洪波。怅学古无成，于今何补，谩尔磋跎。闲揽镜，还独笑，甚苍颜一皱不曾酡。忽报鸣鞭送酒，开轩自洗空螺。

      

栽时白露，开时谷雨。培养工夫良苦。闲园消息阿谁传，算只是、司花说与。寒梢一拂，芳心寸许。点破凡根宿土。不知魏紫是姚黄，到来岁、春风看取。



        两城无百里，算只是、一家乡。愧每每相看，来迎去送，水影山光。殷勤举杯一笑，要都收、百福与千祥。镜里吾衰已甚，尊前君意何长。谁能齐物似蒙庄。岁月去堂堂。更多病何堪，闲愁万绪，恼乱诗肠。明年定须丰稔，看桑蚕成簇麦登场。君到野亭应喜，酒帘花外悠扬。

      

文章好，自得似风漪。不定似棋围。郢人斫垩元无迹，仙家种玉不论畦。子能之，吾耄矣，奈何兮。都占断野芳花与月。更带却野亭风与雪。情放旷，境清夷。木瓜暂比空函往，琼瑶已报满车归。怪天孙，浑不藉，锦云机。


率意讴吟信手书。山间行坐水边居。不是幽闲偏自好。知道。济时才具本来无。植柳移花兼种竹。多故。此心更看几时除。说着庙堂谁办得。曾忆。只宜公等不宜予。


云峰咫尺。竹静芭蕉静。鹤绕苍苔行又立。不见高堂素壁。簿书驲骑匆匆。暂时留住衰翁。一片归心难画，野亭绣水秋风。


有道实关消长，无心不异行藏。问公独乐醉经堂。何似凌烟阁上。画戟清香宴寝，春风玉树诸郎。台星明动紫霞觞。正与寿星相望。


老境日蹉跎。无计逃他百病魔。强打支撑相伴住，难呵。也是先生没奈何。耳重眼花多。行则欹危语则讹。暗地自怜还自笑，休么。智者能调五脏和。


玉簪叶趁芭蕉大。低映阶墀高映座。雨来时节一般鸣，点点声声要磨和。芭蕉重被风吹破。狼藉玉簪看又过。萧骚长与两相宜，赖有竹君三五个。



        京华逆旅，转头岁月十年中。悠悠真赏难逢。牢落黄金已尽，仆马亦龙钟。但平生豪气，未减元龙。临江故封。吴与蜀，渺西东。此幕聊堪一笑，且叹途穷。扁舟南下，正霜落荆门江树空。诗有兴、说与飞鸿。

      

泰山高压群山小。齐鲁百城青未了。岂知山更有聪山，暂出雨云周八表。说山才说聪山好。便觉泰山功烈少。聪山天要慰苍生，山不可移人不老。



        无穷尘土与风涛。名利两徒劳。解印便逍遥。算只有、渊明最高。小窗幽圃，种兰栽菊，心远气应豪。海上摘蟠桃。不许见、秋霜鬓毛。

      


        千古虞韶，凤凰飞去，太平雅曲谁传。有碧琼霜管，犹似当年。妙处风流几许，待试问、天外飞仙。西州客，心边赚得，一味春偏。清秋画栏高倚，屏金缕红牙，羯鼓湘弦。倩玉觞唤起，悲壮清圆。袅袅余音未了，正夜静、月上寒天。青灯外，有人无语凄然。

      


        行乐酒尊前，全减向来时节。今日玉箫声里，卷露荷金叶。醉中如在凤凰台，风境更清绝。扶起满身花影，步溪桥明月。

      

日长谁伴中庵。太初岩。静扫闲庭，独自看晴岚。岚翠滴。云影湿。雨声酣。欲借昌黎老笔，赋终南。



        吾庐恰近江鸥住。更几个、好事农父。对青山、枕上诗成，一阵沙头风雨。酒旗只隔横塘，自过小桥沽去。尽疏狂、不怕人嫌，是我生平喜处

      


        以己意，号之曰苍然。余复援稼轩例作乐府沁园春一首，改名曰苍然吟，石汝来前，号汝苍然，名之太初。问太初而上，还能记否，苍然于此，为复何如。偃蹇难亲，昂藏不已，无乃于予太简乎。须臾便，唤一庭风雨，万窍号呼。依稀似道狂夫。在一气何分我与渠。但君才见我，奇形怪状，我先知子，冷淡清虚。撑拄黄垆，庄严绣水，攘斥红尘力有余。今何许，倚长风三叫，对此魁梧。

      


        长巾阔领深村住，不识我唤作伧父。掩白沙翠竹柴门，听彻秋来夜雨。闲将得失思量，往事水流东去。便宜教画却凌烟，甚是功名了处。吾庐却近江鸥住，更几个好事农父。对青山枕上诗成，一阵沙头风雨。酒旗只隔横塘，自过小桥沽去。尽疏狂不怕人嫌，是我生平喜处。



        遥看疑是梅花雪。近前不似梨花月。秋入一簪凉。满庭风露香。举杯香露洗。月在杯心里。醉眼月徘徊。玉鸾花上飞。

      


        感慰可胜言哉。辄有小词，录奉一笑，且以寄企响之意云，刘敏中上短梦惊回，北窗一阵芭蕉雨。雨声还住。斜日鸣高树。起望行云，送雨前山去。山如雾。断虹犹怒。直入山深处。

      


        落日望湖山，山在空蒙里。剑佩冠裳整顿严，欲作崔嵬起。我病正无聊，见此奇男子。急往从之呼不应，痴绝还如此。

      


        长白汝来前，问汝何年有。只自云间偃蹇高，不肯轻低首。我即是中庵，汝作中庵友。怪得朝来爽气多，浮动杯中酒。

      


        矍铄诗翁人共许。远游不怕别离苦。梦里华亭亭下路。来又去。扁舟一叶轻如舞。二陆人材今似古。五湖风景饶烟雨。倦处一杯君自举。还有路。江山信美非君土。

      


        云月淡幽窗，黄昏微雨。窗外梧桐共人语。秋来情味，便觉今宵如许。断肠杨柳苑，芙蓉浦。青鬓易消，失颜难驻。行乐光阴水东注。山林朝市，两地笑人返袂。伤心都付与，潘郎句。

      


        草堂潇洒，今年初种碧琅玕。更宜野菊幽兰。便信先生于此，真个不求官。但西负揽镜，落日凭栏。耕笔钓磻。算遭遇，未应难。好待青霄得路，稳上长安。良辰乐事，且展放尊前舞袖宽。天影外、秋色南山。

      


        公子说春台，其光如水。相对偏宜子瞻椅。老父危坐，不觉耳闻心喜。慨然都见许，情何已。禅榻鬓丝，绳床乌几。前辈风流要吾比。绣江风月，鸥鹭已应知矣。几时分付到，中庵里。

      


        共说莲花似六郎。后来魏紫冠群芳。多情恨不一时香。也甚春风闲着意，许教国色嫁横塘。海枯石烂两鸳鸯。

      


        世事恒河水内沙。乾忙谁遣强离家。如今老也不矜夸。检得闲书能引睡，暖来薄酒胜煎茶。一江风月四时花。

      


        元夕前一日，大雪始霁，子京敬甫两张君过余绣江别墅。既坐，皆醉酒，索茶，遂开玉川月团，取太初顶雪，和以山西羊酥，以石活火烹之。而瓶中蜡梅方烂漫，於是相与嗅梅啜茶，雅咏小酌而罢。作此词以志之。㶁㶁清流浅见沙。沙边翠竹野人家。野人延客不堪夸。旋扫太初岩顶雪，细烹阳羡贡余茶。古铜瓶子蜡梅花。

      


        脉脉谁教并蒂芳。情缘何许苦难量。西风香冷同幽怨，落日红酣对晚妆。波浩荡，月微茫。湘灵寂寞下横塘。不堪回首鸳鸯浦，一样相思只断

      


        拂旦恩麻下玉墀。六朝元老万人知。知公福庆世间稀。年过太公渔渭日，官如郑武相周时。一行金带五男儿。

      


        秋萧索。秋来不奈情怀恶。情怀恶。西风一曲，醉乡寥廓。宫声自与商声约。珠喉玉管都忘却。都忘却。行云不散，月高山阁。

      


        萱草堂前锦棣花。灵椿树下玉兰芽。二毛鬓莫惊青鉴，五朵云须上白麻。携斗酒，醉君家。春风吹我帽帘斜。座中贵客应相笑，前日疏狂未减些。

      


        春来应怪洗妆悭。故作两回看。风流依旧，檀心晕紫，翠袖凝丹。玉容寂寞栏干泪，细雨豆花寒。多情谁管，今宵冷落，淡月东栏。

      


        绿牖凉霏紫麝尘。宝猊晴暖瑞香云。蟠桃日日瑶池宴，玉桂年年月殿馨。潘岳赋，孟家邻。尽将歌酒寿良辰。慈颜剩为斑衣乐，眼底儿孙莫厌贫。

      


        掌上鹓雏玉嫩，眼中麝锦香庖。铁郎痴小阿琼娇。十岁婆儿最巧。已许卯君书癖，更看坡老诗豪。画堂仙媪醉春醪。五福天教占了。

      


        夜深谁伴中庵。太初岩。满酌一杯，和月吸浓岚。琼露滴。霜鬓湿。兴方酣。不觉河倾东北，月西南。

      


        阶下窦郎丹桂，眼中陶令新诗。浑教不是宁馨儿。且得平生慰意。晓露兰芽香彻，春风杏蕾红肥。最堪怜处雁行齐。宜个同声小字。

      


        叶间谁缀金丸。一攒攒。只为高枝临水，摘来难。风雨过。还自堕。试拈看。怕似江南梅子，一般酸。

      


        含晖亭下春风。锦云丛。临到开时别去，苦匆匆。人乍到。花已老。酒瓶空。惟有一溪流水，照诗翁。

      


        千古一高门。不断轩车驷马尘。五色凤毛新照眼，惊人。气压喧啾百鸟群。语笑满堂春。耸壑昂霄看已真。玉唾成时十六七，知君。膝上摩挲

      


        竹瘦桐枯菊又开。远山合抱水萦回。几行银篆蜗行过，一朵梨花蝶舞来。秋意思，闷情怀。懒将闲事强支排。倚栏目送归鸿尽，万里晴空入酒

      


        英誉蔼西秦。襟量温和别有春。落笔妙词新可喜，精神。玉叶琼葩不染尘。后逸鲍参军。谁道儒冠误却身。相见莫谈尘世事，销魂。趁取追欢

      


        瑞雪夜来晴。和气欢声满凤城。雪里梅花开更好，分明。要见和羹事业成。东阁此时晴。庆在春风潋滟觥。阴德自应长富贵，康宁。便拟台星

      


        挈家来吃山城水。三年不剩公田米。何物办归装。一车风满箱。吾人垂泪叹。过客回头看。谁不爱清官。清官似子难。

      


        青山不尽一重重。重重如画中。石根流水玉玲珑。高低处处通。山向北，路回东。马前三两峰。峰头更觉翠烟浓。烟中无数松。

      


        往年由南中赴调北上，过绣江，宿女郎山下，予会焉。有诗云，南北分飞十五年。归来相见各华颠。只应又作明朝别，酒醉更阑不肯眠。诘旦，兄别去，距今又二十寒暑，悲喜恍惚，乃情何如。酒中兄喟日，吾数日常又忆昔叹华颠。一别曾惊十五年。醉里知君明便去，留连。酒尽更阑不肯眠。今更老于前。二十年间又别筵。安得柳丝千百丈，缠联。不放东吴

      


        八千岁月作春秋。神仙第一流。笑看尘世等浮沤。家居麟凤洲。才八十，尽优游。细斟双玉瓯。醉邀明月与同游。西风莲叶舟。

      


        江村岁晚，山寒雪落。一树梅花寂寞。门前剥啄问谁来，惊不起、帘间噪鹊。白衣锦字，清尊玉络。尽把离愁忘却。历城春色故人心，放老子

      


        帘底青灯帘外雨。酒醒更阑，寂寞情何许。肠断南园回首处。月明花影闲朱户。听彻楼头三叠鼓。题遍云笺，总是伤心句。咫尺巫山无路去。

      


        看君自是丰年玉。赠行不用阳关曲。但把此心论。几人能似君。到官消息好。来岁春风早。再折绣江梅。寄君挥一杯。

      


        孤根如寄，高标自整。坐上西湖风景。几回误作杏花看，被梦里、香魂唤省。薰炉茶灶，春闲书永。不似霜清月冷。从今更爱短檠灯，夜夜看

      


        五日祥风十日雨。国泰年丰，天也应相许。见说少年行乐处。青楼宛转低琼户。城市笙箫村社鼓。何碍狂夫，醉里闲诗句。明日南山携酒去。

      


        临水衰葵欹欲倒。三两幽花，更比初开好。何处飞来金凤小。碧筵开彻忘忧草。月桂新裁枝叶少。一朵妖红，点破江烟晓。最爱牵牛随意绕。

      


        绣江江水清如玉。梅花香满清江曲。风味此中论。可怜惟有君。江头春正好。别去君何早。折得一枝梅。送君三百杯。

      


        重房自拆，娇黄谁注。烂熳风前无数。凌波梦断几番秋，只认得、三生月露。川平野阔，山遮水护。不似溪塘迟暮。年年迎送翠华行，看照耀

      


        戏作长短句，书於驿壁黄尘古驿，荒园小树。几朵晴云自舞。殷勤马上折来看，问过却、行人几许。琼苞半拆，檀心乍吐。笑向春风不语。多情莫怪洗妆迟，我也是

      


        鞍马雄豪，绅驰骤，几年都付寻常。边城岁晚，莲幕锦生光。得意尊前一笑，遐冲具威凛秋霜。人谁似，胸怀豁落，温雅更文章。从军真乐事，功名那问，故国他乡。笑熊非渭水，龙卧南阳。从此鹏程高举，快天风万里无妨。回首怅，穷途狂客，摇荡叹行藏。

      


        纤条渐见稀稀蕾。孤根旋透温温水。但得一枝春。谁嫌老瓦盆。寒愁芳意懒。移近南窗暖。却怕盛开时。香魂来索诗。

      


        经济才难，升平事了，喜公亲见唐虞。精神如画，风节凛云衢。回首岩岩钜望，更须问、山斗何如。还知否，三朝旧德，眷倚在吁俞。高情谁得似，诗中元亮，易里尧夫。便萧然忘却，玉带金鱼。此意君恩亦许，三二日一到中书。公无倦，长开寿域，四海一蓬壶。

      


        乌瞻三足，蟾看膰腹。矫首惊虬突兀。走来便吸绣江波，却只是、陶泓旧物。玄卿如故，毛生未秃。老楮犹堪一拂。此时才气斗谁先，看个个、骊珠吐出。

      


        行行正向西山缺。遥遥望见东山雪。风色夜来间。杏花寒不寒。故人家远近。只向林东问。一径傍山开。鹊声迎我来。

      


        无情枯竹，多情软语。谁按梨园新谱。邻舟余韵遏云声，只认作、珠绳一缕。秦台风物，当时几许。扇影春风解舞。客愁都向坐间空，问谁管

      


        年时寿酒。共喜秋卿新拜后。寿酒今朝。道改春闱是昨宵。官随福转。一到生辰须一换。看取明年。凤诏迎年醉寿筵。

      


        新枝旧孕娇无力。翠销香雾阑干湿。秋月与春风。深红复浅红。相思幽梦苦。夜夜西窗雨。且莫怨芳菲。惜花人欲归。

      


        飞云半卷，乌纱一幅。扇影寒生湘竹。雪髯丹颊羽衣裳，真个是、神仙人物。浊醪醉倒，清风睡足。不识黄金满屋。野夫倦眼少曾开，为吾子

      


        江山胜概。天与飞楼供眼界。上得楼头。销尽人间万古愁。十年京国。两鬓黄尘归未得。卷地泉声。辜负凭阑带月听。

      


        行云恰过前山北。靠山村落移时黑。脚底一声雷。北风截雨回。出门南望立。过客衣裳湿。问有雨如何。一倾三尺多。

      


        众山围绕横塘路。中庵正向中间住。花木四时开。沙鸥日日来。门前车马驻。不得中庵趣。下马问中庵。庵中睡正酣。

      


        老眼偏宜大字，白头好映乌纱。诗不求奇聊遣兴，酒但成醺也胜茶。出家元在家。野水傍边种竹，草亭直下栽花。拙妇善供无米粥，稚子能描枯树槎。无涯还有涯。

      


        ，香味不可言，诚佳品也。感荷作长短句，寄之一笑带上乌犀谁摘落。方响匀排，不见朱丝约。一个拈来香满阁。矮炉翻动松风壑。几日余酲情味恶。七碗何须，一啜都醒却。两腋清风无处着。

      


        惜花不似东庵惜。近来恰得真消息。玉雪两三枝。暗藏和靖诗。看花谁可约。定与花斟酌。后阁盛筵开。老夫来不来。

      


        ，盖材之生蟠错曲直，莫不有自然之质。制器者因其质之自然，用其巧而不以巧自私，则巧存而器全，是之谓以天合天者欤。今之杖有韵书所谓老人杖者，著横握焉，枘而胶之至密也。然未几何，以杌而弃者恒十七八。佥卫友竹刘君独能得成杖，时削而出之，人直以为枘之妙，而莫知得梓庆之道也。吁，世之言工拙何如哉。解秘书安卿得是杖，因古齐乃辍以见寄，把玩扶携，深惬病躯，作乐府破阵子谢之画道十分意巧，不知一段天成。捉得山中独脚鬼，变作人间有尾丁。奇哉见未曾。说破何愁脱牡，把来真是持平。得力最宜高处柱，行倦还堪立地凭。衰年吾友生。

      


        濯足万里流者，子可以当之。崔生来辱手帖，欢感无已，因忆往年寿吾子乐章，用其韵以道其歆慕之怀，且奉一笑云我似漏卮长不满。暮侧朝翻，自笑天机浅。君似宝珠无可拣。暑天不热冬还暖。神欲逍遥心欲散。咫尺幽栖，回首云霄远。千古风流嵇与阮。

      


        牡丹花落。梦里东风恶。见说君家红芍药。尽把春愁忘却。隔墙百步香来。数丛为我全开。拚向彩云堆里，醉时同卧苍苔。

      


        蜂房蚁户。总是容身处。脚底东西南北路。万古人行人住。出家何必离家。求仙不用餐霞。但得花开酒美，老夫欢喜逾涯。

      


        相亲相望。两个哦诗状。坐即堆豗行旷荡。怎着麒麟阁上。风岩水穴云庵。非君与我谁探。好兴最难忘处，半山斜日浓岚。

      


        松窗竹户。山气空蒙处。烟柳迷人花满路。此是中庵旧住。沙鸥久望归家。归心已接飞霞。他日乘轩过我，待君绣水之涯。

      


        今晨过望。尽得山形状。石险路危心欲荡。手拨白云又上。半空仰见仙庵。山灵许我高探。倦处旋倾春酒，不愁冒雨卫岚。

      


        经春闭户。人不思量处。蓦地花神通一路。留得神仙肯住。相欢忘却无家。对花细引流霞。此日诗来肠断，望君东海西涯。

      


        繁华敢望。自喜清贫状。老屋三间空荡荡。几册闲书架上。客来或问中庵。平生虎穴曾探。隐几悠然不答，窗间笑指山岚。

      


        山中之兴以动之山灵久望。要看游山状。酒榼诗囊空放荡。不肯凌风直上。快教去结山庵。安排暮历朝探。整顷衰年杖屦，并君飞出危岚。

      


        吟之乐，而忘其涉之劳，固群子之所尚也。披赏之余，辄敢用清平乐韵少答雅贶，且以奉旋旆一笑云云窗月户。水秀山奇处。画里二三千里路。一步哦诗一住。诗中却也思家。寄来满纸烟霞。办了皇华事业，做成冷淡生涯。

      


        千金不换。壁上阿罗汉。古怪清奇君细看。画是如来变现。天龙鬼物青红。断崖流水孤松。知在野芳亭上，恍然兜率天中。

      


        如面诚非一，深心岂易知。入秦书十上，投楚岁三移。和玉翻为泣，齐竽或滥吹。周行虽有寘，殷鉴在前规。寅亮推多士，清通固赏奇。病诸方号哲，敢相反成疵。冬日承馀爱，霜云喜暂披。无令见瞻后，回照复云疲。

      


        山寒开晚。开也无人管。风里欹红颜色浅。恨与天涯共远。多时立马彷徨。一枝为挽余香。欲说扬州旧谱，怕渠分外凄凉。

      


        去岁虽无战，今年未得归。皇恩何以报，春日得春衣。挟纩非真纩，分衣是假衣。从今貔武士，不惮戍金微。

      


        茸茸碧草。点点金花小。十里青山山下道。地锦都教盖了。天然草软平匀。马蹄稳送行人。路断不堪回首，南风依旧黄尘。

      


        何年金屑。飞上玲珑雪。一树风情谁解说。只有盈盈夜月。牡丹红叶相夸。铅华各自名家。为向看花人道，此花不在铅华。

      


        朱审偏能视夕岚，洞边深墨写秋潭。与君一顾西墙画，从此看山不向南。

      


        楚宫杨柳依依碧。遥山翠隐横波溢。绝艳照秾春。春光欲醉人。纤纤芳草嫩。微步轻罗衬。花戴满头归。游蜂花上飞。

      


        不分前时忤主恩，已甘寂寞守长门。今朝却得君王顾，重入椒房拭泪痕。

      


        昼永重帘卷。乍池塘、一番过雨，芰荷初展。竹引新梢半含粉，绿阴扶疏满院。过花絮、蝶稀蜂懒。窗户沉沉人不到，伴清幽、时有流莺啭。凝思久，意何限。玉钗坠枕风鬟颤。湛虚堂、壶冰莹彻，簟波零乱。自是仙姿清无暑，月影空垂素扇。破午睡、香销馀篆。一枕湖山千里梦，正白蘋烟棹归来晚。云弄碧，楚天远。

      


        璧月珠星，辉映小桃秾李。化工容易，与人间富贵。东风巷陌，春在暖红温翠。人来人去，笑歌声里。油壁青骢，第一番共燕喜。举头天上，有如人意。歌传乐府，犹是升平风味。明朝须判，醉眠花底。

      


        汲水添瓶恰换花。蜂儿争要采，打窗纱。青春谁与度年华。弦索暗，无绪几曾拏。春思正交加。马蹄声错认，客还家。花笺欲写寄天涯。羞人见，罗袖急忙遮。

      


        行役何时歇，崇安复大安。已惊桥壹线，更畏岭千盘。过雨吹烟碧，近风落叶丹。僧闲吾每羡，今日共蹒跚。

      


        疏柳无情绪。都不管、渡头行客欲去。犹依赖得，玉光万顷，为人留住。相从岁月如骛，叹回首、离歌又赋。更举目、斜照沉沉，西风剪剪秋墅。君行定忆南池，歌筵舞地，花晨月午。八砖步日，三雍奏乐，送君云路。别情未抵遗爱，试听取、湖山共语。便可能、无意同倾，一尊露醑。

      

不到灵岩又二年，重来风景尚依然。层峦迥出青霄外，倦鸟归飞夕照边。坐爱云林泉石好，行寻煖谷野桥连。同游不觉天将晚，暂借僧房一榻眠。



        日日飞鸣宣妙旨，幻华起灭复何疑。可怜多少风尘客，去去来来只自欺。

      


        新雨霁。开遍满园桃李。波暖池塘风细细。一双花鸭戏。唤起春融睡美。扶醉宿妆慵理。移步避人花影里。绣裙低窣地。

      


        桃李墙头，向人都似他年意。舞丝千丈飏晴光，骀青春无际。花气薰然自醉。傍垂杨、行行缓辔。倦游无奈，回首云山，归期犹未。玉锁楼空，鸟啼花外东风起。少年恩怨付波流，吟望朱阑倚。冉冉尘生客袂。对尊前、高情暂寄。洞天一笑，仙驭乘空，姑峰凝翠。

      


        渔家分得两三茎，公退徐吟思倍清。官满不将归旧隐，萧萧留与后人听。

      


        律座下朝讲，昼门犹掩关。叨同静者来，正值高云闲。寂尔方丈内，莹然虚白间。千灯智慧心，片玉清羸颜。松色落深井，竹阴寒小山。晤言流曦晚，惆怅归人寰。

      


        碧落初明月未收，露华香滴杳梢头。玉阑干外东风暖，人在重云第几楼。

      


        柳絮飞时绿暗，荼蘼开后春酣。花外青帘迷酒思，陌上晴光收翠岚。佳辰三月三。解佩人逢游女，踏青草斗宜男。醉倚画阑阑槛北，梦绕清江江水南。飞鸾与共骖。

      


        莫叹明朝又一春，相看堪共贵兹身。悠悠寰宇同今夜，膝下传杯有几人。



        玉关芳草黏天碧。春风万里思行客。骑马向风嘶。道归犹未归。南云新有雁。望眼愁边断。膏沐为谁容。倚楼烟雨中。

      


        为雁为鸿弟与兄，如雕如鹗杰连英。天旋地转烟云黑，共鼓长风六合清。

      


        一川花月青春夜。玉容依约花阴下。月照曲阑干。红绡挹露寒。袖香温素手。意铄金卮酒。香远绣帘开。画楼吹落梅。

      


        韶华骀荡。看化工尽力，安排春仗。薄雾霏烟，软风轻日，物态与人交畅。鸟声弄巧千调，楼影垂空十丈。乱花柳，粲宝钿缨络、彩丝帷帐。佳赏。辉艳冶，笑语盈盈，花面交相向。歌连长缫，酒凝深碧，和气盎然席上。好春易苦风雨，人意难逢舒放。但拍掌。醉陶然一笑，忘形天壤。

      


        回峰叠嶂绕庭隅，散点烟霞胜画图。日暮华轩卷长箔，太清云上对蓬壶。

      


        想象精灵欲见难，通津一去水漫漫。空馀昔日凌霜色，长与澄潭生昼寒。

      


        簪萸泛菊俯平阡，饮过三杯却惘然。十岁此辰同醉友，登高各处已三年。

      


        千山江上背斜晖，一径中峰见所归。不信扁舟回在晚，宿云先已到柴扉。

      


        宝马雕弓金仆姑，龙骧虎视出皇都。扬鞭莫怪轻胡虏，曾在渔阳敌万夫。

      


        日日郊亭启竹扉，论桑劝穑是常机。山城要得牛羊下，方与农人分背归。

      


        天长地阔多岐路，身即飞蓬共水萍。匹马将驱岂容易，弟兄亲故满离亭。

      


        外户通宵不闭关，抱孙弄子万家闲。若将邑号称贤宰，又是皇唐李鲁山。

      


        隆穹一席眠还坐，蛙噪萤飞夜未央。僮仆舟人空寂寂，隔帘微月入中仓。

      


        笑向来人话古时，绳床竹杖自扶持。秋深头冷不能剃，白黑苍然发到眉。

      


        何事悲酸泪满巾，浮生共是北邙尘。他时不见北山路，死者还曾哭送人。

      


        草席蒲团不扫尘，松闲石上似无人。群阴欲午钟声动，自煮溪蔬养幻身。

      


        西寺碧云端，东溟白雪团。年来一夜玩，君在半天看。素魄当怀上，清光在下寒。宜裁济江什，有阻惠连欢。

      


        宝塔过千仞，登临尽四维。毫端分马颊，墨点辨蛾眉。地迥风弥紧，天长日久迟。因高欲有赋，远意惨生悲。

      


        二室峰峰昔愿游，从云从鹤思悠悠。丹梯石路君先去，为上青冥最上头。

      


        论兵去商虐，讲德兴周道。屠沽未遇时，岂异兹川老。

      


        正是闽中越鸟声，几回留听暗沾缨。伤心激念君深浅，共有离乡万里情。

      


        村步如延寿，川原似福平。无人相共识，独自故乡情。

      


        服制虹霓鬓似云，萧郎屋里上清人。等闲逐酒倾杯乐，飞尽虹梁一夜尘。

      


        南北风烟即异方，连峰危栈倚苍苍。哀猿咽水偏高处，谁不沾衣望故乡。

      


        青苞朱实忽离离，摘得盈筐泪更垂。上德同之岂无意，故园山路一枝枝。

      


        羸马出都门，修途指江东。关河昨夜雨，草木非春风。矢舍虽未中，璞全终待攻。层霄秋可翔，岂不随高鸿。

      


        鸟企蛇盘地半天，下窥千仞到浮烟。因高回望沾恩处，认得梁州落日边。

      


        南下斯须隔帝乡，北行一步掩南方。悠悠烟景两边意，蜀客秦人各断肠。

      


        百丈化城楼，君登最上头。九霄回栈路，八到视并州。烟火遗尧庶，山河启圣猷。短垣齐介岭，片白指分流。清铎中天籁，哀鸣下界秋。境闲知道胜，心远见名浮。岂念乘肥马，方应驾大牛。自怜蓬逐吹，不得与良游。

      


        旧友亲题壁上诗，伤看缘迹不缘词。门前犹是长安道，无复回车下笔时。

      


        那以公方郭细侯，并州非复旧并州。九重帝宅司丹地，十万兵枢拥碧油。锵玉半为趋閤吏，腰金皆是走庭流。王褒见德空知颂，身在三千最上头。

      


        弭棹历尘迹，悄然关我情。伊无昔时节，岂有今日名。辞贵不辞贱，是心谁复行。钦哉此溪曲，永独古风清。

      


        心诵阴符口不言，风驱千骑出辕门。孙吴去后无长策，谁敌留侯直下孙。

      


        青窗朱户半天开，极目凝神望几回。晋国颓墉生草树，皇家瑞气在楼台。千条水入黄河去，万点山从紫塞来。独恨侍游违长者，不知高意是谁陪。

      


        相思君子，吁嗟万里。亦既至止，曷不觏止。本不信巫，谓巫言是履。在门五日，如待之死。有所恨兮。相思遗衣，为忆以贻。亦既受止，曷不保持。本不欺友，谓友情是违。隔生之赠，造次亡之。有所恨兮。

      


        中宵天色净，片月出沧洲。皎洁临孤岛，婵娟入乱流。应同故园夜，独起异乡愁。那得休蓬转，从君上庾楼。

      


        斗柄东回岁又新，邃旒南面挹来宾。和光仿佛楼台晓，休气氛氲天地春。仪籥不唯丹穴鸟，称觞半是越裳人。江皋腐草今何幸，亦与恒星拱北辰。

      


        东风叶时，匪沃匪飘。莫雪凝川，莫阴沍郊。朝不徯夕乃销，东风之行地上兮。上德临慝，匪戮匪枭。莫暴在野，莫丑在阶。以踣以歼，夕不徯朝。陇西公来浚都兮。东风叶时，匪凿匪穮。莫蛰在泉，莫枯在条。宵不徯晨乃繇。东风之行地上兮。上德为政，匪食匪招。莫顾于家，莫流于辽。以饱以回，晨不徯宵。陇西公来浚都兮。

      


        江皋昨夜雨收梅，寂寂衡门与钓台。西岛落花随水至，前山飞鸟出云来。观风驷马能言驻，行县双旌许暂回。岂不偶然聊为竹，空令石径扫莓苔。

      


        秦川行尽颍川长，吴江越岭已同方。征途渺渺烟茫茫，未得还乡伤近乡。随萍逐梗见春光，行乐登台斗在旁。林间啼鸟野中芳，有似故园皆断肠。

      


        驱马至益昌，倍惊风俗和。耕夫陇上谣，负者途中歌。处处川复原，重重山与河。人烟遍馀田，时稼无闲坡。问业一何修，太守德化加。问身一何安，太守恩怀多。贤哉我太守，在古无以过。爱人甚爱身，治郡如治家。云雷既奋腾，草木遂萌芽。乃知良二千，德足为国华。今时固精求，汉帝非徒嗟。四海有青春，众植伫扬葩。期当作说霖，天下同滂沱。

      


        高居胜景谁能有，佳意幽情共可欢。新柳绕门青翡翠，修篁浮径碧琅玕.步兵阮籍空除屏，彭泽陶潜谩挂冠。只在城隍也趋府，岂如吾子道斯安。

      


        不负人间累，栖身任所从。灰心闻密行，菜色见羸容。幻世方同悟，深居愿继踪。孤云与禅诵，到后在何峰。

      


        故人舒其愤，昨示驽骥篇。驽以易售陈，骥以难知言。委曲感既深，咨嗟词亦殷。伊情有远澜，余志逊其源。室在周孔堂，道通尧舜门。调雅声寡同，途遐势难翻。顾兹万恨来，假彼二物云。贱贵而贵贱，世人良共然。巴蕉一叶妖，茙葵一花妍。毕无才实资，手植阶墀前。楩楠十围瑰，松柏百尺坚。罔念梁栋功，野长丘墟边。伤哉昌黎韩，焉得不迍邅。上帝本厚生，大君方建元。宝将庇群甿，庶此规崇轩。班尔图永安，抡择期精专。君看广厦中，岂有树庭萱。

      


        才非天授学非师，以此成名曩岂期。杨叶射频因偶中，桂枝材美敢当之。称文作艺方惭德，相贺投篇料愧词。犹著褐衣何足羡，如君即是载鸣时。

      


        并州汾上阁，登望似吴阊。贯郭河通路，萦村水逼乡。城槐临枉渚，巷市接飞梁。莫论江湖思，南人正断肠。

      


        山横碧立并雄岷，大阜洪川共降神。心合云雷清祸乱，力回天地作阳春。非熊德愧当周辅，称杰叨惭首汉臣。何幸腐儒无一艺，得为门下食鱼人。

      


        有善伊凉曲，离别在天涯。虚堂正相思，所妙发邻家。声音虽类闻，形影终以遐。因之增远怀，惆怅菖蒲花。

      


        汝坟春女蚕忙月，朝起采桑日西没。轻绡裙露红罗袜，半蹋金梯倚枝歇。垂空玉腕若无骨，映叶朱唇似花发。相欢谁是游冶郎，蚕休不得岐路旁。

      


        偕隐有贤亲，岷南四十春。栖云自匪石，观国暂同尘。就养思儿戏，延年爱鸟伸。还看谢时去，有类颍阳人。

      


        驱马觉渐远，回头长路尘。高城已不见，况复城中人。去意自未甘，居情谅犹辛。五原东北晋，千里西南秦。一屦不出门，一车无停轮。流萍与系匏，早晚期相亲。

      


        美人河岳灵，家本荥水濆。门承若兰族，身蕴如琼文。早折青桂枝，俯窥鸿鹄群。迩来丹霄姿，远逐苍梧云。有伊光鉴人，惜兹瑶蕙薰。中酣前激昂，四座同氛氲。海郡梅霪晴，山邮炎景曛。回翔罢南游，鸣唳期西闻。秦塞鸾凤征，越江云雨分。从兹一别离，伫致如尧君。

      


        曾称野鹤比群公，忽作长松向府中。骢马不骑人不识，泠然三尺别生风。

      


        三语又为掾，大家闻屈声。多年名下人，四姓江南英。衡岳半天秀，湘潭无底清。何言驱车远，去有蒙庄情。

      


        弭棹已伤别，不堪离绪催。十年一心人，千里同舟来。乡路我尚遥，客游君未回。将何慰两端，互勉临岐杯。

      


        北客今朝出蜀门，翛然领得入时魂。游人莫道归来易，三不曾闻古老言。

      


        宁体即云构，方前恒玉食。贫居岂及此，要自怀归忆。在梦关山远，如流岁华逼。明晨首乡路，迢递孤飞翼。

      


        婵娟有丽玉如也，美笑当予系予马。罗帏碧簟岂相容，行到山头忆山下。

      


        客路度年华，故园云未返。悠悠去源水，日日只有远。始叹秋叶零，又看春草晚。寄书南飞鸿，相忆剧乡县。

      


        惆怅策疲马，孤蓬被风吹。昨东今又西，冉冉长路岐。岁晚树无叶，夜寒霜满枝。旅人恒苦辛，冥寞天何知。

      


        嘉谷不夏熟，大器当晚成。徐生异凡鸟，安得非时鸣。汲汲有所为，驱驱无本情。懿哉苍梧凤，终见排云征。

      


        少华类太华，太室似少室。亚相与丞相，亦复无异质。渟如月临水，肃若松照日。辉影互光澄，阴森两葱郁。连城鸾凤分，同气龟龙出。并力革夷心，通筹整师律。英豪愿回席，蛮貊皆屈膝。中外行分途，寰瀛待清谧。

      


        风雅不坠地，五言始君先。希微嘉会章，杳冥河梁篇。理蔓语无枝，言一意则千。往来更后人，浇荡醨前源。倾筐实不收，朴樕华争繁。大教护微旨，哲人生令孙。高飙激颓波，坐使横流翻。昔日越重阻，侧聆沧海传。逮兹觌清扬，幸睹青琅编。泠泠中山醇，片片昆丘璠.一杯有馀味，再览增光鲜。对宝人皆鉴，握鞶良自妍。吾其告先师，六义今还全。

      


        客路重阳日，登高寄上楼。风烟今令节，台阁古雄州。泛菊聊斟酒，持萸懒插头。情人共惆怅，良久不同游。

      


        月没天欲明，秋河尚凝白。皑皑积光素，耿耿横虚碧。南斗接，北辰连，空濛鸿洞浮高天。荡荡漫漫皆晶然，实类平芜流大川。星为潭底珠，云是波中烟。鸡唱漏尽东方作，曲渚苍苍晓霜落。雁叫疑从清浅惊，凫声似在沿洄泊。并州细侯直下孙，才应秋赋怀金门。念排云汉将飞翻，仰之踊跃当华轩。夜来陪饯欧阳子，偶坐通宵见深旨。心知慷慨日昭然，前程心在青云里。

      


        前来称英隽，有食主人鱼。后来曰贤才，又受主人车。伊予亦投刺，恩煦胡凋疏。既睹主人面，复见主人书。餬口百家周。赁庑三月馀。眼见寒序臻，坐送秋光除。西日惄饥肠，北风疾絺裾。升堂有知音，此意当何如。

      


        水已清，清中不易当其精。精华极，何宜更复加磨拭。良工磨拭成贯珠，泓澄洞澈看如无。星辉月耀莫之逾，骇鸡照乘徒称殊。上人念佛泛贞谛，一佛一珠以为计。既指其珠当佛身，亦欲珠明佛像智。咨董母，访朱公。得之玓瓅群奇中，龙龛鹫岭长随躬。朝自守持纤掌透，夜来月照红绦空。穷川极陆难为宝，孰说砗磲将玛瑙。连连寒溜下阴轩，荧荧泫露垂秋草。皎晶晶，彰煌煌，陆离电烻纷不常，凌眸晕目生光芒。我来借问修行术，数日殷勤美兹物。上人视日授微言，心静如斯即诸佛。

      


        缥缈空中丝，蒙笼道傍树。翻兹叶间吹，惹破花上露。悠扬丝意去，苒蒻花枝住。何计脱缠绵，天长春日暮。

      


        偕行那得会心期，先者贪前后者迟。空忆丽词能状物，每看奇异但相思。

      


        村店月西出，山林鹎鵊声。旅灯彻夜席，束囊事晨征。寂寂人尚眠，悠悠天未明。岂无偃息心，所务前有程。

      


        争霸图王事总非，中原失统可伤悲。往来宾主如邮传，胜负干戈似局棋。周粟纵荣宁忍食，葛庐频顾谩劳思。江山有待早归去，好向鹪林择一枝。

      


        尚被浮名诱此身，今时谁与德为邻。遥知是夜檀溪上，月照千峰为一人。

      

朝辞秦淮暮入汴，此间旦夕泪洗面。泪洗面，何时干，不若叔实无心肝。



        种稻三十顷，种柳百馀株。稻可供饘粥，柳可爨庖厨。息耒柳阴下，读书稻田隅。以乐尧舜道，同是耕莘夫。

      

撮许贼，何能为，官家更劝杀一围。平阳城头贼锋挫，美人不来城不破。严兵何纷纷，伐鼓何喧喧，美人一呼官家奔。官家奔，亦何往。君不见马上徒膺祎翟荣，车前已作降王长。



        伏羲初画卦，苍氏乃制字。点画有偏旁，阴阳贵协比。古者不嫌名，周公始称讳。始讳犹未酷，后习转多忌。或援他代易，或变文回避。滥觞久滋蔓，伤心日益炽。孙休命子名，吴国尊王意。𩅦𦯶𩅔𧟨僻，X温𥨆𡚕异。梁复踵已非，时亦迹旧事。𡽏杰自其一，蜀闯是其二。鄙哉化䁈名，陋矣𡏜䵎义。大唐有天下，武后拥神器。私制迄无取，古音实相类。𠦚𠧋𡆠囝〇，𠁈𢘑X𠀑地。𦈢国及照𠀺，作史难详备。唐祚值倾危，刘龑怀僭伪。吁嗟毒蛟辈，睥睨飞龙位。龑岩虽同音，形体殊乖致。废学愧未弘，来问辱不弃。奇字难雄博，摛文伏韩智。因诵鄙所闻，敢布诸下吏。

      

典午十六国，大半起西北。唐余十国帝复王，十九皆起东南方。


好因鲂鲤答枯鱼，总觉蛩蛩念巨虚。白日怀人当槛坐，红云羡尔对江居。身名莫笑中条叟，乡里须乘下泽车。丙舍一椽松数尺，未妨他日访吾庐。


重来携幼弟，此别念衰亲。山果纷相赠，溪茶采尚新。封书因问叔，劝食尚依人。倘复移家返，应知未厌贫。


衰迟未敢说春愁，枨触莺花忆旧游。只有白云知我意，随风都到海东头。


杜公碑，碑书功，高岸为谷谷作陵。羊公碑，碑堕泪，茫茫泪枯碑不碎。碑不碎，由民心。君不见古来贤达皆争名，羊公碑后碑俱泯。此碑非金亦非石，碑之崇，崇以德。


日午山窗睡起迟，东风吹梦入游丝。愁无一架秋千影，閒煞满庭红杏枝。


沈校书，杜主客，可怜唐进士，连翩尽臣贼。君不见，罗家秀才未脱白，请兵诛梁一何力。



        扫石耕山旧子真，布衣草履自随身。石崖壁立题诗处，知是当年凤阁人。

      

唐李煜，蜀孟昶。可惜覆国迟，不作降王长。


儿勿啼，儿啼惊一切。儿啼何奇，知儿是英物。儿勿来，儿来光一室。儿来何殊，知儿有奇骨。星茫茫，堕儿赖中七。山岩岩，横儿顶中一。君不见温太真，擅奇术。燃犀照余幽魅出，何不携来照英物。



        晋江江畔趁春风，耕破云山几万重。两足一犁无外事，使君何啻五侯封。

      


        当年巧匠制茅亭，台馆翚飞匝郡城。万灶貔貅戈甲散，千家罗绮管弦鸣。柳腰舞罢香风度，花脸妆匀酒晕生。试问亭前花与柳，几番衰谢几番荣。

      

旗猎猎，天门开，云中天子骑龙来。赤光耀以西，白气耀以东。非烟非雾，杳不知其蒙蒙。荧荧煌煌，遂开明堂。礌礌落落，雄艺卓荦石武乡。一生低首惟高皇。幕中乃有张子房。


宁撼山，撼山易，撼岳家军难。岳家军，易易耳，除大将，只小纸。


夜郎自大竟如此，洛州刺史唐天子。


凤凰凤凰止阿房，一雌一雄双翱翔。不见雀来入燕室，但见浮云闭白日。凤西飞，雀东飞，肠断朱宫复紫堤。锦袍一领军前却，凤皇凤皇不如雀。


中兴功，不可刊。李郭为其易，张许为其难。


虽去逼，已失势，四十三县铁，难铸一错字。


刘桃枝，信力士，所为如此事。永安耶，铁笼死。平秦耶，露车死。赵郡耶，雀离死。大明宫里呼家家，肠肥腊满悲琅琊。桃枝桃枝技还绝，飞向青天斩明月。刘桃枝，慎勿过。君如鸺鹠见者祸，呜呼尔首何时堕。


郎君书，悲欲死，不死三军死尺纸。田横客，走安归，先生血染门生衣。陆家门生颈已折，袁家门生遭狗啮，先生之灵几时没。


不闻人声，但闻琴声。不闻弦声，但闻指声。桃源中人，羲皇上人。何论魏人，何论晋人。


凌烟阁，升功臣。文学馆，升词臣。二十四辈十八人，何须复图李嗣真。


昔日公孙瓒，临岐祀北邙。潸然感先德，忘却在殊乡。烛借穹庐火，牲求牧泽羊。荒寒一瓯雪，聊抵奠椒浆。


朝亦运百甓，暮亦运百甓。欲清中原还致力。古人阴惜寸，今人时掷尺。欲清中原先惜日。陶士行，真名臣，神机魏武忠孔明。陆逊陆抗非其偷，前年击杜韬，今年杀苏峻。君不见元规枉自受顾命，贼来亦拜陶士行。


济南毅魄死不灰，九死上叫天关开。精诚入日日忽变，白气夹日如长围。凉风台前血一斗，百年来时绕阶走。儿今何罪生王家，乞命作奴还俯首。深宫半玦留分明，儿今已死忍独生。忍独生，还把玦，明月不来空断绝。君不见娄家血泪还缠绵，济南悲罢悲百年。


高句丽，乃是河伯之甥。赤乌子，精诚贯日日倒戈。河伯乃遣鱼鳖为填河。鱼耶鳖耶，今日济我。犬耶豕耶，昔日饲我。


半部《论语》王业成，一篇《周礼》致太平，宋朝儒术何峥嵘。君不见，学究来，宋阼开，语录布，倾宋阼。


生不落降王车，死不入天王家。王敬则虎而翼，板舆迎居别宫耳。司马家亡亦如此。王光禄，獭尾哭。兴亡两见勿复哀，鸾飞又向天边来。


某可相，某可将，人方比伊周，自复拟葛亮。苑中天子射兔忙，偏教母死不发丧。


言利臣，首宇文。君不见，刘忠州，虽富国，已杀身，何况韦坚王鉷杨慎矜。


头颅一掷几不完，改名且复称儒冠。改名谁？刘智远。后六百年当帝汉，姓名先已成左券。


一则嗅靴鼻，一不交一言。若欲觇宰相，孰佞与孰贤。


结绮临春事久非，隔坡楼殿尚依稀。到来海燕栖禅幄，运去山龙黯衮衣。空馆尚余调鹤地，真王徒剩钓鱼矶。惟应儿女英雄泪，洒向秋空作雨飞。


五世还支子，全家问悯孙。野花生墓阙，古柏及祠门。朴塞吾宁忝，渊源系觉尊。所亲欣絮语，灯火入前村。


侍中多，节使多。君不见，头街何似梁高士，前进士名堪没世。


清风园中菜租减，盲老公言百升反。枣枝十束弓廿张，百升反贝何寻常。老公言时老母证，官家比来亦大圣。天亡明月资秦人，中河不事椎层冰。吁嗟二妃一皇后，敕勒老公知不久。


银刀霍霍波粼粼，江鱼见水不见人。与鱼同居识鱼性，刺鱼要伺鱼入定。鱼一尾，直百钱，得鱼买醉神祠边。深秋鬼鼓何填填。


绵绵延延，华光烛天。正气萃此者，五百二十六年。时巳过，运乃昌。朱旗卓地一丈长。金符落天走建康。化龙一马兴真王。龙为王，马遂亡。


君不见长安天子好禅论，浮屠沙门多以万。殿陛空陈丰草诗，深宫自进伊蒲饭。又不见长安天子多武功，蜀氛西靖燕东封。一朝荧惑星失守，万劫昆明火更红。可怜德修期愈促，自谓当时邀佛福。邀佛福，三千佛经盈卧阁，万死难忏姚苌恶。


太华三峰外，兹峰亦削成。空青无雾障，奇秀与云争。直柏当胸出，初阳贴掌生。此江清到底，照影亦分明。


届一州，寿天子，柳泌公然为刺史。君不见，丹方莫笑柳长官，郑注药要人心肝。


秀实笏，击贼臣。少连笏，击奸臣。奸臣击纵不得死，不可谓非伟男子。


虎皇皇，北来牵两狼。南飞值龙龙角张。洛中硕鼠尺二长。莫打虎，打虎先伤龙，龙鳞十十五五。莫打鼠，打鼠已惊犬，犬声欲闻数武。雄鸡默，雌鸡啼，大马死小马饥。


昨宵惊波来，漂去所著屐。下床方欲索，摸得一双鲫。


宁馨儿，父不知，渠大齇鼻何如斯。齇鼻不惧鬼，射鬼鬼杀尔。今日当屠猪，急付大官厨。猪来代尔宰天下，竹林堂空鬼亦怕。


一丸药，劳侍婢。千斛米，作传纪。彼哉谯周及门弟。三分窃据孙兴曹。正统那付当途高。君不见一士已没赖半士。定论早出习凿齿。


欲从君，君不可从。陛下为不孝，孝伯为不忠。欲为身，身不可避。堂上有老母，地下有武帝。天昏昏，谁与伸。嗟嗟陛下，勿扪脚杖痕。


天子勿走马，大将军嗔。大将军，劝陛下酒敢勿闻。黄门郎，来前且受意，痴人势亦小差。未欲进食先挥刀，龙耶虎耶亡崇朝。亡崇朝，反及祸。臣如龙，北面坐。臣如虎，尚是可。臣如鼠，已杀我。


纵不识颜太师，不可不识元紫芝。纵不识段忠烈，不可不识道州结。君不见，君家讽颂何纡徐，十篇猗圩沮一曲，于蔿于。


六等罪，案如铁。张均张垍及希烈。毕竟凝碧池，难恕王摩诘。君不见，诗家可惜无鉴别，如何杜八哀，乃附郑三绝。


一日哭，留狂名。百日醉，留酒名。酒名狂名俱不免，先生能作青白眼。驱车何茫茫，广武何荒荒。当时楚与汉，莽莽百战场。百战场，斜日下。竖子成名尚堪诧。扰扰何况牛与马。


兄为囚，妹为虏，父命事仇无不可。父已死，兄已诛，父命杀仇仇即夫。父仇不报岂女子，反面事人有余耻。事已不成宁惜死。黄泉有血流浩浩，九州之外五经表。


炎精中烬赤帝死。祖龙西来作天子。大开明堂锡弓矢。谋臣谁，裴与王。股肱谁，荀与羊。金符玉册何琅琅。策勋第一推平阳。当时曾杀高贵乡。


羽肃肃，飞来手中伏，男王叩头女王祝。欲得粟，须剖腹。腹中粟如玉，今年谷大熟。九层楼中仙乐作，苏毗千秋，阿修罗万福。


南风狂，惠风闭，千岁髑髅齿牙利。承华门，诏谁作，黄门侍郎有潘岳。许昌宫，逆谁预，黄门将军有孙虑。思子台，愁云结，许昌一声飞盖裂。金墉城中贮金屑。


为丞郎，郎善盗。金叵罗，在官帽。为达官，官善温。胡桃油，献至尊。为三司，司善刺。黄金丹，宽一死。为流囚，囚善柔。芜菁子，熏两眸。盲人当国亦识古，官欲杀弟引庆父。盲人当国还倾朝，官欲杀舅引薄昭。盲人耶，竟谁恃。外有和老公，内有女娲氏。


花石网，北宋亡。冬青一树，毕宋南渡。


子夷人，不可悉，我家乃在扶桑之东见日出。日出不识日所归，茫茫渡海寻光辉。寻光辉，光欲竭，汝家乃在沧溟之西见日没。日出必有方，日入必有乡。愿随东升日，东升朝日王。


至德中，大历中，两拾遗，真巨公。李峤元稹作才子，岂比诗仙与诗史。


去年反王敦，今年反苏峻。六师束手庾元规，八州观望陶士行。君父之难安可逃，义旗一指天为高。官军已成白石垒，贼骑不越朱雀穚。功成倘忆绝裾处，夜夜精灵泣牛渚。


矮子劝食我必饱，矮子进药病必好。君不见，母得此儿可不死，安得家家有矮子。


阳春有脚不得走，赤帝骑龙作岁首。蛮王笑拥金羊床，琉璃珊瑚琥珀光。真珠璎珞垂两裆，七月七日华筵张。腰银弓，手金戟，橐驼飞来能啖客。


青苗除，免役除，女中尧舜谁得如。君不见，内朝亦建宣仁号，仁政仁心法仁庙。


臣弹筝，君进酒。君持觞，臣为寿。君王沉醉宫生春，儿家乃有握槊臣。赵郡痛哭宫门首，臣为国家不为酒。珠帘终蔽和士开，兖州刺史需君来。士开生，赵郡死，非常作事有龙子。


一友古许由，一作今接舆。一师张留侯，一奉陶隐居。丈人舟，居士屩，何似酒家南董好，大业贞观皆醉倒。


饭何所，木兰院。钱何所，仙韶院。一家将相三十年，少赖伊蒲餐，老给优伶钱。


护儿儿作相，世南男作匠。君不见，阎家兄弟更可嗤，为宰相，为大匠，为画师。


明堂坐，一龙才升一龙堕。恸哭来，徐公徐公得无过。星离离，入太微，经北斗，络紫微。茫茫一百二十祀，酖君以生不如死。晋亡亦有死节士。


合肥城边鼓三下，将军乘舆不跨马。麾幢伞扇沿河堤，兵不贵多还贵寡。三关关北增高楼，将军闭垒征人愁。征人谁知法中法，法在用强还用怯。百战孰比将军功，将军岂数曹景宗。原头射猎师不竞，行路空歌霍去病。


城门西，鬼兵十万啾啾啼。城门东，阴旗猎猎愁磷红。贼骑欲向南，鬼伯趋䟃

      

白首吾宗叔，黄眉入室姑。未嫌新礼简，记取旧名呼。历寝书留几，开筵酒在壶。为言居处僻，烧笋出山厨。


叶法善，追魂碑，何似罗仙翁，能贻蜀当归。


姑溪夜雨剪春蔬，归计频番说荷锄。放眼关河斜日永，惊心岁月二毛初。生涯未解营巢急，妻子都嗤涉世疏。此日北堂应有梦，凝尘黯黯鬓慵梳。


十万师，败符离。毕竟元帅符，不如曲端旗。


长安天子眇一目。长安城中月鼎足。妖星茫茫射黄屋。死我者坚活我雄。东海大鱼化为龙。男皆为王女为公。


楼高高，插天表，玉树一声天下晓。宫中天子乐事新，一日可敌千万春。齐军三来周再至，不恃人心恃形势。宫女烟花狎客笺，送君还上九重天。噫吁嘻，胭脂井冷何堪辱，此间乐复不思蜀，一曲吴歌酒千斛。


梨花枪，扰淮北。可怜二十年，夫妇迭作贼。


离函秦，入京洛，纥干山雀何不乐？


八关十六子，党祸自此始。孤寒八百泪并流，此时毕竟思崖州。


十三月，狼生貙。十五月，貙生狳。貙生已难御，狳生奈何许。蛟龙何况得云雨。绛灌无文，随陆无武。以之读书，横览今古。父作蒙珠离，子作遮须夷。神州扰扰不可止，洛中又出新天子。


得状元，由手搏。状元由手搏，尚胜种秘阁。


禄山反，张公知。朱泚逆，姜公知。乌乎宰相有真识，两朝天子转溺惑。


慎勿学，楚囚对。慎勿酒，新亭泪。天茫茫，天方醉。人茫茫，人方睡。


新罗人，新罗人。新罗山多水复险，终古犹匿秦遗民。当是避秦竟深入，深入千年作都邑。武陵太守空惊传，宁知处处皆桃源。桃源中，共栖歇，他时饮马长城窟，城边犹认秦时月。


阮生狂耶，稽生傲耶。先生何人，泠泠啸耶。咸熙魏耶，咸宁晋耶。先生何人，冥冥隐耶。


祥符中，宰相好。歌柘枝，辄醉倒。戴花吃酒须年少，不见宋家天不晓。


才脱稿，已立碣，死姚崇算生张说。


大雁塔，小雁塔，进士题名何杂沓。李白杜甫盖代才，可向塔上题名来？


李无双，杨无敌，两名将，光简策。君不见，一既值卫青，一复逢王诜。陈家谷，遂杀身，数奇亦似飞将军。


欲要君，四十启。欲争君，二千骑。东帝不成作西帝。征途歔欷，悲啼勿啼。君心有南北，此水无东西。水东西，犹入海，魏东西，天命改。


负畚来，洛阳鬻。望尘来，司隶逐。卿无忘螭蟠，朕无忘龙伏。嗟嗟景略夺何速。不事西夷事南服。八公山，悲苻融。五将山，毒吴忠。景略有君死苌手。景略有儿絷泓首。丕登先亡镇恶后。镇恶死，报苻氏。


送罪人，乃进职。不负杨临贺，自不肯负国。


建康城头众惊走，枨枨取人饲天狗。朝呼食肉宵呼肝，枨枨得人食始欢。食始欢，杀鹿子。龙公不死鹿子死，四十八年王气止。


王与谢，挥麈尾。乐与卫，饶名理。清谈亹亹从天来，洛中已建单于台。


欲知名，啖牛心，欲书名，聚鹅群。昔不减阮主簿，今可伍王怀祖。携诸子，抱弱孙。婚嫁毕，学尚平。学尚平，事亦足。中年以后伤哀乐，得闲且自陶丝竹。


孔雀，孔雀。头珠悬，尾翠压，朝飞暮飞与人狎。蛮中不识文禽尊，呼作家鸡与野鸭。毛霏霏，羽堪衣。尉犁山北不可栖，雀乎何不东南飞。


五代十数君，无一臻寿考。九朝历事只一人，死同宣圣年，生作长乐老。


陶学士，佐命功。禅稿文，出袖中。朱梁周郭皆禅让，君画葫芦亦依样。


染髭须，染鬓发，染黑作白求宰执，染白作黑媚侧室。君不见，今人古人何太远，宁作寇准无陆展。


伊犁河上值清明，东距关门尚百程。今日万山深处坐，雨花如梦扑帘旌。


长安百万宅，新丰一斗酒。鸢肩火色人，可惜不得久。君不见，褒公鄂公何足多，荐士转不如常何。


唐贞观，盛天子。结习未忘何至此，乃向雉奴求茧纸。


生何所，花树乡。死何所，花林坊。君不见，韦平章，诗名可继韩致光。


一隅蜀，何草草，五十年中两西讨。君不见，文臣不合似李昊，生世偏工作降表。


作尼能夺婿，作后先夺帝。牝朝谁与开先声，文佳皇帝陈硕贞。


只隔桥南北，离居未得同。酒魂沉盏绿，春梦压灯红。念尔孤生蒂，怜余独转蓬。乡心与流水，日夕向川东。


孔吏部，不乐居朝当有故。


天策府，足文武。右班徐李左房杜，一传已复作叛臣。杜衍房遣爱，复有徐思文。


鸣鸡声未断，一路续山禽。古寺出层碧，当门转午阴。霜林鞭影瘦，石凳烧痕侵。客饭匆匆去，幽栖未及寻。


宁食三斗艾，不见屈突盖；宁食三斗葱，不见屈突通。屈突通，生勋第一死谥忠，只惜面缚来河东。


房公谋，杜公断。不数萧曹在西汉，英公卫公逾绛灌。君不见，魏征妩媚谁可方，西京庶比张子房。


杀建成，杀元吉，侯君集张亮，又复与生诀。君不见，诛管蔡，族信布，上法周元公，下法汉高祖。


唐高祖，起义兵。何不学汤武，乃袭禅让名。


荥阳城，高百尺，因阜筑城如铁色。汉王夜出城西门，荥阳以东属楚人。惜哉一鹿抵死争，食肉不足思分羹。当时若翁幸不烹，乃火纪信燔周生。嗟嗟两烈士，殉主亦殉名。我行天下历州七，奇险无若荥阳城。君不见，荥阳城，值太平；排百雉，无一兵。司关午卧门掩扇，百战古城今下县。


流星大如斛，流星大如斗，隋家天子下殿走。君不见，郑家天子持羊干，夏家天子入牛口。


种松连高冈，云有先世坟。一岁增尺土，巍然竟成原。寒食飞纸钱，盈阡拜曾元。但苦朴陋乡，讳字已不传。日晚祭扫归，野花红如然。


开国主，颜如婆婆形取嗤。杨阿摩，投床顾欲拯舅氏，宫中反出奇男子。


朔风吹南山，黄叶满一屋。扫之向墙隅，然薪一冬足。田畴虽不广，常满瓮头粟。闭户无所营，时还把书读。


朝不见尔，暮不见尔。不能得尔书，使我烦忧不能止。朝知尔，枕一书。暮知尔，入酒垆。鸦飞鹊翻门索逋，盘盘广文居。今岁殇两女，陨一奴。缢魄复跳梁，掷此巨绠粗。赫然三重门，常有十幅符，长人鬼伯利弱徒。其余精魄强，睥睨孰敢如？阳春倏然回，阴煞尽扫除。丈人康强大母扶，行见妇归而将雏。尔既久失，偶又苦贫，曷不远游负粟以奉亲？长安辈流中，近复无尔比。吾当属王三，为尔戒行李。


山泉奔曲涧，涧曲使鱼肥。板屋临溪水，当窗白鹭飞。高枝晒渔网，圆牖挂蓑衣。莫讶轩窗陋，黄尘入户稀。


村鸡一两声，持镰待天晓。出门不知途，沿林警栖鸟。宿雨零衣裳，原头刈新草。牛饥我心急，况复犊难抱。八口尝苦饥，饲牛尝苦饱。


南沟水，流北沟。水行苦无舟，幸有辕下牛。羡君使牛如使舟，跨腹稳渡春塘流。南沟水清，北沟水浊。浊流须浴牛，水清留濯足。螺千升，泥一斗。尺鲤寸虾无不有，濯足流还入牛口。君不见，春田之外官路高，百千万事如牛毛。人饶千驷不能乐，君有一牛亦足豪。


力耕心志纯，外物不得动。虽经百寒暑，寝息无一梦。妻孥习辛勤，百世常与共。秋成共欣慰，春至即播种。年丰赛神毕，腊酒互相送。尚嗔邻家翁，年衰腰足痛。


逼仄复逼仄，西经二崤山。山溜冲作道，巨石横为关。关门前，黑如许，西飘秦风东晋雨。南陵北陵事迹陈，遑识夏后兼周文。止忆晋五帅，秦三臣，为晋胜，为秦奔。晋人虽墨衰，秦人亦素服。向师茫茫恸秦穆，老臣此时无泪哭。出山一里路渐平，巨石夹道愁纵横。君不见，山凹不特炎暑酷，瞥有野鹰来攫肉。


门前隙地稀，屋后半亩绿。桃李皆丰年，云兹佐嘉谷。高曾手栽树，均作出檐木。日午荫北窗，茅檐静堪托。溪风一回荡，山果枝上熟。童稚不识争，探怀已均足。


穷乡寡文学，颇爱土俗淳。茅檐八九家，五世相与邻。儿童读书归，行处拾堕薪。偶逢大父行，拱立识所亲。日晚饷北皋，牵衣渡横津。心忆朝诵书，沿途讽逡巡。


西京执戟郎，绿鬓忽已皓。太宗爱老臣乃少，武皇爱少臣复老。坐令人惜贾洛阳，怀奇亦不值武皇。灌婴周勃哙伍耳，是老秃翁何足详。长沙西来对宣室，汉皇才高殊自失。固知尚鬼由楚人，因从楚来询鬼神。鬼神之言亦陈戒，汉廷惟生识成败。君不见，微吟贾生赋，车过洛阳界，坟荒无人碑已坏。纷纷何况里中儿，我亦少年先下拜。


尸乡置，客欲愁，三十里进生王头。海中山，波欲涌，五百人同死士垄。有死士，无生王，王头上殿目尚光。九重真龙为一哭，韩王楚王颜瑟缩。腐儒造醢理不诬，王头乃复偿腐儒。我来尸乡中，白日忽挂树，乡人说王尚如睹。君不见，王爱士，士效忠，诚不若项王故人吕马童，手裂王体居奇功。


山村十余家，古木自回互。笋穿来东邻，果熟落北户。居邻结姻娅，鸡犬互相顾。出门望原田，高低百余步。仲夏天气晴，凉风集高树。茶瓜供过客，留话惬幽素。日晚童樵归，问名均不误。


忆昨同醉长安之酒楼，少年十辈君不浮。忆昨同跨郊坰之骏马，偕游七人君最雅。君才岂比凡少年，我意雅欲追前贤。长安城中与君友，五度碧月联吟肩。我交于世皆苍老，朱贾沦亡益悲悼。吾曹缓急须托身，讵敢相轻此年少。我感古人志行超，虽未绝交能寡交。身今纵贱有殊禀，冀与一世回轻爂。十年此志不暂忘，世人不知谓我狂。乡闾益复盛嘲毁，并以余论加孙郎。畏谗一室居疑蛰，昨者孙郎有书及。我谋于众谢不敏，君独不辞乎燥湿。亦知人生饶缓急，难尔少年尤独立。朱门纨绮艳障天，独出英英矫余习。吾侪快意得一朋，如入玉陛升金门。急持一书报远人，谓此年少非常伦。离风昨风吹原野，花叶纷披已成夏。交君未久别念侵，独持一杯与论心。酒楼花开三面阴，马蹄浮红五尺深。燕秦十年游，近始抵乡土。晏公祠外箫鼓喧，竞渡来看日端午。离程关陇复数千，南瞻无家有墓田。桑根草堂富经史，举半赠子穷雕镌。识君不嫌迟，别君不嫌早。读书溪南柳阴好，新妇窗前月痕皎。人生聚散殊草草，君不见，百回相思令人老。


朝耕山上田，颇苦赤日酷。雨气来北山，蜻蜓满空谷。家遥糇粮具，释耒坐石屋。日晚牵犊归，下山泥没足。


一岁居里倾千壶，两年为客偿宿逋。城东日日添酒垆，城西时时出酒徒。城东酒楼一十六，城中少年出相续。酒翁叹息酒妪愁，可惜少年皆远游。少年谁最狂，雅数孙与黄。就中短赵差有检，结束身手趋吟场。东风吹春入酒楼，当时年少百不忧。三更酣春楼上头，红烛光满楼前洲。骑龙弄凤世不惊，只有酒家知姓名。城东城西路回惑，只有酒家门径识。酣嬉落魄非可常，一朝饯我束急装。浓云浮江雨暗海，海风吹人颜面改。离家岂独无酒筵，太息总无诸少年。出门各历路万千，前后差喜皆游燕。酒徒十辈五得官，余者不免谋饥寒。孙郎苦恋里中乐，昨亦襆被辞江干。新春忽梦晴溪曲，暗识溪南草应绿。醉尉衙前碧月圆，蘋风乍转春流足。花枝纵好酒纵醇，我识一城无酒人。岂惟花发无酒人，兼恐减却楼头春。春去春复来，春情忽然失。朱颜变苍颜，黄金铸不得。君不见，少年虽归非昔日，又有城东少年出。


青溪多道士，华栋祀仙人。绿屩封君达，酡颜贺季真。林腰束云岫，谷口入风尘。川绿疑成雨，岩红忽觉春。开窗怪禽集，系槛野猿驯。无由乞灵药，终此驻闲身。


家有十步池，引水蓄百鱼。室有三尺墙，种竹满四隅。令其泉上有石，竹中通渠；穿径之笋，不以入餐；过桥之鱼，不使上竿。鱼皆习主人，已忘江湖思。修竹何娟娟，亦敛干霄姿。主人不归归有时。主人有一弟，倜傥素好奇。曾就主人宿，爱此半亩之竹一亩池。奇石落落，清流澌澌。掩户十日卧，出关百里驰。莲华峰头揽明月，挂尔溪边屋角之南枝。


夜吟方倚树，晓梦已入竹。风铃散疏声，悬灯照凄绿。颇欣谢尘事，息仰在深谷。迹感铩羽禽，狂惊失群鹿。穷乡此留滞，乐岁苦踯躅。岂念怀与安，徒成歌复哭。


十日五日一出游，原上草木初辞秋。惜哉岁歉寡欢思，且觅二子吟穷愁。市中扰扰无百家，落日鼓已鸣官衙。饥民入市竞挐攫，野店插竹凭拦遮。故人住近宫墙左，破壁经时有烟火。吏病无能索市租，客来聊复供山果。芒鞋日晚踏市尘，城上月出光愁人。斜阳欲没尚未没，照曜树顶栖鸟嗔。城南城北荒途永，城里蓬蒿余百顷。桧柏难寻隐士坛，辘轳已断仙人井。前时一雨润麦田，短麦稍喜抽平阡。已看黄口竭樵采，忍听白发谈丰年。道旁一辈还相告，曰昨征西捷书到。百斛襄船米禁开，征人失喜居人噪。我今作客虽一方，百里尚得称吾乡。眼中见此谁得忍，树赤无皮石无粉。


枫生北山上，叶落入西岭。伤此东南风，愁看去来影。萧条暮天气，凄瑟绝人境。露草黄一坛，土花红半井。伤禽既相戒，厩马行复警。寥廓天地心，穷秋一深省。


何时得入函谷关，放笔即落终南山。南山连绵画不竟，拔取一峰来入镜。胸中有山即有楼，下笔有川兼得舟。岂惟山水色不别，楼上客醉疑眠鸥。醉颜昏昏忆孤在，逸客都为酒钱累。剖胸欲入秦中云，洗眼仍须渭川水。南山浮光，北山夕阳。飞桥如云不能跨，怒蜺饮渚裁成梁。林梢几尺天光足，怪石森森点寒绿。此间应复置钱郎，四十癯颜尚如玉。南高峰，北高峰，宦游今落名山中。山川二月尤清旷，忆共钱郎饮湖上。杨生思家静掩关，客帐梦好时时还。吾曹须劝苦不闲，直当为画迢迢一溪之绿水，落落湖上之烟鬟。


道人半岁不出门，种得阶前一畦菊。菊枯望雨无消息，日致城西水三斛。百钱买水宁忍饥，花开道士已典衣。我笑琳宫狂道士，看菊朝饥还饮水。


饥鹓尔何来，闻自天上堕。世人不知为奇祥，闻声而惊反惧祸。何为牵汝头，缚汝脚，使汝乌不乌，鹊不鹊。墙倾月明，庭低露凉。秋虫食之，令人心伤。徘徊不能行，我见惊是饥凤凰。君不见，凤凰虽已饥，光彩自不藏。犹吐五色云，高若百尺樯。世人文章休目迷，我辨毛质皆山鸡，不然何以饥鹓苦饥汝苦肥？


著书不为千年计，直借陈编压奇气。出门不逐万古愁，聊上高阁开吟眸。天桥楼前一杯酒，昨日苦思今在手。我能饮，君能留，三十莫抱二十忧。识君二十年尚少，屈指十年君未老。眉痕鬓影未减青，一色绿衫同似草。盈楼饮客我独眠，未饮满掷青铜钱。座中谁识两少年，江南江北无一田。尊深酒熟莫更催，头上一云红覆杯。休嫌饮尽众宾散，伴客时有春禽来。城门楼上春阳满，一鸟啭春声缓缓。城西山色影接天，极视惟愁目光短。今日白昼饮，复胜清宵吟，百壶虽尽意不尽。两客所喜皆同心，醉颜时红亦时白。一市围观不相识，颇说近来无此客。


夏居舫，秋居楼，月华只来楼上头。吹琼箫，续羌笛，梧叶秋飘古墙隙。梧飘一叶笛一声，声迟声疾已五更。秋花如烟隔墙里，石上听歌人未起。


波淼淼，星摇摇，约君不来暮已朝。吴帆停，越车驾，约君不来春已夏。春光九十静掩关，几年春闲君不闲。层云万里宵征路，却恨君闲我难住。十五已作同巢乌，南枝北枝名对呼。十九更作寻源鱼，晓行虽远暮复俱。东流水深，南枝有阴。千里与万里，两心同一心。朝心徘徊暮心怨，几日春魂自凌乱。莫剪疏桃入户枝，春花开上横门扇。


独鹤亦不高，如人长七尺。罗张网布不可以暗飞，悄然堕尔秋原之孤白。幽蟾光短不得长，一星当天病眼黄。鹤于此时何处翔？不随雅头青，不随鸭头碧。不随愁鸿南，不随悽燕北。汝黑汝白不可知，汝南汝北我则思。君不见羽毛如霜膝如铁，汝今虽远游，慎勿使霜毛摧、铁骨折。


红阑干，影接天，一江春水阑干前。阑干摇红水摇绿，波底阑文百回曲。我共春江鱼，同饮春江潮。潮声出入鲤鱼腹，水色荡漾吴侬瓢。吴侬家，花满畦。春风来，江北飞。君门前，千树桃。春雨落，江南飘。


朝狂饮百觞，暮狂饮千钟。恨客只说樊少翁，怪君何招盖次公。立谈一语咸失欢，醉乡天地何能宽。醒时颇知客颜色，兀兀一尊移向壁。酒狂于我不可当，一月不出蓬蒿堂。读书只欲究世务，放笔安肯为词章。胸中之奇亦思吐，意欲上书丞相府。直将心迹寄青云，不用头颅入黄土。


长安百万人，中有贱男子。日挟卖赋钱，来游酒家市。昨日送君回，今日约君来。送君约君于此桥，长安酒人何寂寥。酒人无多聚还喜，破帽尘颜挈吾弟。摄衣上坐只三人，爽语寥寥落檐际。君言内热需冷淘，我惯手冷应持螯。闲无一事且沉醉，不然辜负青天高。青天高高复飞雨，二十四棂风欲举。飞蓬卷叶十里间，直视城南落惊羽。浓云欲暗南郭门，斜日忽破千林昏。阴晴万态斗秋景，醒醉一梦恬吟魂。持千螯，挥百尊，不觉楼上空无人。君归虽遥莫先走，万事要须落人后。君不见，门前豪骑控双龙，笑我西行马如狗。


几年扪壁壁忽崩，石顶裂穴藏枯僧。穷冬移来暑复出，爱此云气时熏蒸。幽崖无风日色断，贴屋惊看蛰虫满。枯僧定后眼忽开，下视山空地轮转。


但种麻，莫种蓬，种麻蓬已生麻中。移蓬根，植麻侧，蓬心飞扬麻性直。君不见，蓬生麻中有张说，百年所争只一日。


百虑不失一，子才为世需。六经甫通三，我识愧里儒。才识工拙间，出处不可图。子意乃不然，劝我入帝都。为言予有亲，尚欲依菰芦。子亲存我亡，一语伤藐孤。负米十四年，娄空粟与刍。子行燕赵归，勤作反哺乌。我成吴越游，忽为失母雏。我生惭世间，感子引作徒。为倾橐中金，为计道上储。六百里水程，十八日旱途。历历夷险郊，孰宿孰可餔？英英公卿中，孰谒孰则毋？我足虽云劬，子口亦以瘏。感子珍重心，临行野踟蹰。譬若深谷风，幽草亦渐苏。存亡心已伤，离别泪屡枯。萋萋四月花，莽莽长河芜。挈弟既惨悽，念友更咽呜。相离第一程，梦子秦邮湖。凉月忽抱肩，老鱼窥汀蒲。东阿县西门，梦子又在吴。俱为少年游，灯舫狂呼卢。三梦宣武坊，斜日殷铜铺。新知无一人，知子应念吾。每梦必有泪，每泪必有书。书皆千万言，纸恶字迹粗。岂惟字迹粗，兼愧言辞纡。长安识君人，谤誉亦复俱。每苦立论严，憎子所服殊。我不置一辩，归室始叹吁。欲摘天半星，为子冠上珠。欲剪湘中霞，为子身上襦。天河濯五色，色异凡紫朱。天衢曝众文，文匪常罗繻。春月润子颜，秋露濯子肤。日吐瑰丽辞，称此佩服都。日陈琳球响，称此颜色姝。留侯似妇人，曲逆美丈夫。不闻史传讥，但觉流辈无。尘冠弊履中，不必德义孚。囚首垢面人，不必名实符。虽然愿一言，少岁亦已徂。二十颜尚髫，三十颔有须。吾徒勤事业，弃置常所须。要当惜心神，何必营衣裾。急从良友箴，息此俗论诬。明年登玉堂，三馆步复趋。贻兹老成规，莫被轻薄愚。我来人海中，戚戚意寡娱。因缘识文人，千百量以车。多文或为史，小智仅作胥。行虽历方州，见乃守坐隅。群獾出诗编，朱墨尽贡谀。立语苦不工，已诩鲍谢逾。我辈出直言，众目怒以盱。谓我立论高，谓我制行迂。一心苟无惭，兀兀任毁誉。求子素识人，又各间一区。非无杨生清，亦有黄子癯。旬日乃握手，余皆掩蓬庐。时时读子诗，消此嘅与歔。子才信鹓鸾，我笔非于菟。颇愧纷叠来，索诗若索逋。我常思子言，气敛不敢舒。逢子乃一发，笔禁口亦呼。子书亦易作，字错墨屡涂。前闻欲移家，急札驰邮奴。煤车米石昂，讵可携妻孥。况复堂上衰，行坐总欲扶。岂任舟车劳，与此食粒粗。诗储及瘦方，言皆悉锱铢。讵不为子谋，使子鸟就笯。子行试礼闱，先利矛与殳。亦思贺万钱，不若储百壶。倘或成同官，雅足见发纾。拙效我亦收，令谟子先敷。壮往庶有程，少习藉可除。被酒一纵言，省札应豁如。


山僧出户惊狂客，绝顶立同山木植。苍松冈南阁一层，飞鸟欲下人还登。白云濛濛一招手，天风忽吹离立久。雄心直挟海水飞，南望天门北京口。


赤城黄海天下奇，我昔探奇入云海。天台山高一万丈，结雾蒙云住仙宰。奔车覆舟何不闲，数载岂复窥青山。丈夫事业百无就，筋力苦瘁登临间。山中之人薜萝绕，尘面看山亦徒扰。奔猿立鹤噪岂休，笑我饥驱发蓬葆。黄尘入骨体不轻，手扶赤藤上赤京。崖穷壑转忽相失，侧耳已听鸣泉清。尘寰下士禽子夏，五岳游期迫衰谢。我留绿发不敢迟，急复料理居山资。人生何为南北驰，忧患亦苦无穷时。岩栖谷汲谁赏心，素抱幸有雍门琴。不然云山苍苍万条路，更挂飞瓢觅君去。吟肩拍处我欲狂，君亦寻君遂初赋。


河流东来不可当，忆昨鱼鳖升君堂。官卑方摄丞簿尉，天险欲合江淮黄。河流决城已旬日，散赈遂呼尉官出。尉官耳聋年六十，验票呼人百无失。大者屋角狂狐奔，小者树底饥鹰蹲。头颠颈缩三日饿，共盼赈粟来空村。持瓢举釜复携斗，已见千人立沙阜。黄衫小吏足不停，村后村前更招手。深泥没髁无肩舆，尉来村北跨一驴。行筹散尽整鞭去，不遣索米来豪胥。淮阴太守知君绩，早晚台端奏贤迹。君今所补非寸尺，不见遗黎活千百。


申旦不复眠，视此崖上月。初阳尚未升，了了见仙阙。冥濛松树外，复见一星没。楼北客尚眠，楼西窗已豁。蓝舆顾不至，久待意郁勃。二里抵一泉，流清鉴毛发。延回积千转，磊磊出山骨。原野何郁迂，阴云气飘忽。层楼自孤迥，毁壁尚高揭。原田间山麓，百复不居一。岁歉民气怒，山行寡完褐。犁锄复群聚，草树经㔉掘。野雉不敢飞，穷搜入狐窟。疲踪愿登阁，幽想已入樾。曾言富仙酿，斟酌苦易竭。亦感生计微，年荒未收秫。


帘前露色垂空白，屋底镜光擦惨黑。三更窗外发古梅，瘦步行来月华直。寒雅窥人争一枝，却视人影何参差。雏颜小妹愁不知，处姊十五应相思。


我家城东南，数日过城北。马家池头竹树幽，破晓来看雨中色。我思移竹先移居，近乞数笋栽东隅。待其干老笋复茁，影覆一室真吾庐。君于此意亦三复，笔底森森绘寒玉。夜阑题竹复赠君，惊笋出我墙东屋。


成此独往心，孤猿屡窥户。闻钟念初觉，出寺仅数武。沉沉壑光断，荒荒白云阻。昏晦持一灯，幽林变溽暑。流星掌边下，宿羽岩际数。朝霞信清华，残魄虚卓午。坡回屡心掉，峰中始轩举。荡此衣袂云，还成吴会雨。沿䡮草抽蔓，绝壑风振绪。亦感筋力疲，孤筇设迎拒。谁行深谷中，泠泠出疏语。


东行出险常左顾，如梦溪山忽无路。炎天径有黄叶飞，春水人知白鱼数。薜萝深门带湿开，似讶空谷喧惊雷。山深往往厌车马，日午谁看官长来。


山根竹鸡啼向晨，催客远梦辞风尘。柔桑翳村出朝日，春水对户思幽人。山川西来忽平旷，锦石都随乱流漾。三家飞雨屋上鸣，四月桃花谷边放。


日出庐井喧，流光照虚晨。山田极柔桑，尚有无衣人。孩提率牵袂，苦语出性真。我哀道旁辞，感激为重陈。造物息百年，未补一日贫。惨舒各殊抱，何以归真醇。桑榆苟堪耕，此辈非游民。


我为颍川谣，忽与颖尾别。君歌月映清淮流，不识孤篷已飘雪。长淮岸头村树斜，短棹系岸惊栖鸦。可怜人鸟共凄绝，天水阔处难为家。操舟者谁北风劲，十五吴姬寄身命。风波到眼不识愁，妆罢只照长淮镜。


稍稍雨洒尘，微微转春气。平原三月中，秾花艳天地。闲云翳东至，春空亦微腻。游蜂与蛱蝶，后时识真意。所居异乡国，微觉风土异。郊原计尺寸，物力多所弃。遥遥东归心，欣看麦成穗。


墙上蒿，一旬高一尺。回身视根株，知君不能直。墙上蒿，三春独绵延。若非年命促，那不愁刺天。墙上蒿，结根当白日。宁待霜与霰，节枯由触热。墙上蒿，乃界东西邻。成阴苦无多，两处欲市恩。


渒水流不归，长淮极天静。我行发舒六，十月至清颖。颍尾清我心，颍歌行复警。严霜岸头重，积势落颓井。古树啼鸺鹠，闻声不知影。稍稍上初月，戚戚聚浮梗。旷野无人居，扬沙极千顷。中原此开阖，寥廓少翳屏。行当苦岁月，栖亩寡实颖。星辰肃中宵，行客畏短景。踟蹰冰雪意，兆始心已领。百里不可休，客程同兽挺。


离离千百种，种种出池沼。深知造化心，无名尔偏好。一与春风缘，还应作小草。


食荠味苦酸，食藿饥苦并。青青一畦菜，味与萝卜永。愁看三月三，挑残不留影。


大师裹足蹁跹衣，佛手曾杀千熊罴。飘然来归竹窗下，野鸟入掌呼晨饥。浮云白日忽一转，粥鱼声长鬓毛短。缘床鼠怯剑气腥，隔竹猿窥箭瘢满。旄头星落白虎倾，亘亘宇宙当消兵。海滨招鲁岂同调，午日吊屈斯平生。呜乎男儿生为冤禽死作佛，生忆名山死归骨。天都成云荡胸热，上升为星下作石。枯残姓氏何足惜，自与此山同始卒。


春来爆竹声，灾及松与竹。宁知枝柯上，斑斑总成玉。莫待春雷鸣，龙孙先徙族。


呜呼哲匠不可逢，拥肿拳曲无舂容。乾坤一气转巽艮，斯石为石松为松。松华不承霜雪余，石妙欲出肤腴中。中臧元气蕴雷电，火土木石皆从同。神祇千年爱护一，介则集古剥则凶。吁嗟灵境与世异，太古本遣丸泥封。地灵药物溢丹井，帝悯黎庶遭鞠讻。中横巨石忽裂一，精液已漏无由缝。卑枝无言入樵斧，合干已破缠交踪。流传世人不解爱，讵有苍翠蟠心胸。裁枝屈盆恣糅矫，辇石㔉骨工磨砻。山川一朝物性失，光怪已去神不从。其余巨者庶免劫，肌理入石无初终。山花分红极窈窕，幽草判绿何蒙茸。含苞不虞神鬼泄，落实分遣猿猱供。我知画笔不得到，只有显晦无春冬。驱除极感造化力，早以魑魅投寒空。阴崖点入势益陡，南北向背皆从峰。根株偏能孕灵药，牙爪谁识非真龙。我行十步即一憩，树亦接引如朋从。理奇终恐化作石，转运始信非人工。


不知何年树，寻根不能到。枝低独鹘借，心空百虫闹。物性谋安居，催君路旁倒。


君不见，竹冠布衣位至尊，汉家丞相非高门。骊山罪徒满阙下，黥面盗首王皆真。当时入关佐天子，三杰首数韩王孙。留侯儒者固益上，讵能刀笔同时论。秦凶竟从赵高匿，楚虐幸有项伯恩。英雄归汉有本末，丹青照水颜疑神。平生折节黄石公，我怀独有沧海君。咸阳原争两竖子，冥冥者鸿竟离群。始知高视出一世，四皓未免趋风尘。留侯功成即乞身，心所师者真其人，赤松黄石何足云。


三堡至头堡，亩亩麦新刈。咸携菠笨车，往返数难记。……“缠头”何辛勤，风雨所不避。全家拿筐盛，儿女在旁戏。一岁只一收，仓箱已云备。……今看戈壁外，活壤庶无弃。


城头古树记以百，非宋非元李唐植。森森古桧蟠空苍，奇气矫作百夫特。黄昏过树雷雨青，白昼拿人爪牙黑。眼经百岁若飞电，身阅四朝犹过客。霜磨雨洗遗迹尽，剩有创瘢余径尺。子城峨峨树历历，建炎年中恶氛逼。一呼落日兵四登，百战孤云气逾直。将军白马当树立，砍剑剑摧砍刀涩。风云此日总削平，穴腹犹容怪蛇蛰。主人爱树识树性，不遣虬枝两相击。南枝使南北使北，以松归松柏归柏。树老枝柯总有神，时清冰雪皆生色。余生好奇奇不屈，陡然见之意亦嚇。摩挲抚树三叹息，此树心空寿金石。


行云欲升天，流泉欲注地。同焉出一山，由来心迹异。高高下下一日中，水气转绿云光红。朝云升天暮归岭，只有流泉去无影。君不见，作霖他日遍九州，努力倘逢东海头。


两车一马装亦华，后乘满载敦煌瓜。一旬戈壁苦无食，幸与瓜时适相值。日昨长流河，今日苦水泉。不复置茗椀，惟应进瓜盘。两旬遥遥入关口，纵剩数瓜当亦朽，即以车藏酒泉酒。


屋中书绕屋，堂下水周堂。清绝无余事，时闻薜荔香。昔闻东陵侯，今见安山伯。皆种五色瓜，偏能饷行客。蔬圃虽一隅，百种花皆具。成团蝴蝶来，成团蝴蝶去。相公真荩臣，司马习边事。哈密吐鲁番，十年劳卧治。


侬家住横山，生长山桥东。昨日出赛神，忘却拜社公。来时船头雨，去时船头风。侬家住云溪，生小绣古佛。归宁无一程，返棹不终日。来时半帆风，去时半帆月。双船遥遥何处分，出得小溪当水门。姊行持香妹持烛，同向晏公祠内祝。


短流头，长流头，长流水，流不休。黄芦关，格子墩，二百里，无军屯。黄尘烧，赤日炙，声如雷，裂山石。


骑鲸醉月不肯留，死后却葬青山头。青山无人几千载，薜月松风苦相待。我欲发语惊鸿蒙，诗成还输白也工。笑谓先生安得死，明星在天月在水。直须痛饮齐悲欢，大地何似杯中宽。调羹著袍未必喜，知公不死长安市。夜郎去去愁瘴烟，知公不死南荒天。公乎公乎死亦达，不见世人皆欲杀。胸罗文字不博餐，下笔神鬼谁解看。公乎坎壈有若是，我辈自合号饥寒。君不见，杜陵叟亦太寂寞，死葬骚乡掩诗魄。耒阳属甫此属君，不信名山会成错。临江略试犀角然，水族不足穷奇观。此间地下真五色，谢眺文章谪仙笔。汤汤日夜流无穷，当年尔去波涛中。波涛澒洞一千丈，怯尔文澜不能上。噫吁嘻，沧桑陵谷今古愁，太白入月西江流。安知千秋而万岁，浮者不沉沉者浮。君不见，江流逼岸无三里，会见青山没红底。一杯酬尔倘有灵，捉月仍从水中起。


人烟百里何渺茫，疲裸独行古战场。高天下地总一色，明月白雪分清光。拂眉时有山禽过，清献声高野禽和。三泉屈指尚半程，我倦欲从云外卧。


洛阳少年真可喜，长沙上书思治安。致君尧舜固盛事，不问宰相皆材官。霸陵思治让复再，德薄何能四三代。此时一官次邓通，憔悴日值甘泉宫。无端鸮凤引作侣，坐使谮谪来南中。君不见，南中还留屈原宅，千古万古伤卑湿。斜阳何必鵩鸟飞，吊古宁同楚囚泣。孝文重道不重儒，孝武重儒谁上书？可怜牧豕亦作相，殿上挟策羞吾徒。如公季命关世数，经术宁同太常错。卷图不忍见横流，中有沉湘一篇赋。


四十里井间，只有十家住。十家汲井过，并向麦畦注。麦肥如野菽，饱食耐征戍。耕余了无事，间或插桑苎。遂令半里间，夹屋无杂树。南山团作障，三里塞去路。时有归墟人，穿云如白鹭。


伊犁三月三，哈密六月六。风日固自佳，其奈客幽独。今宵宿沙枣，马病扰心曲。挥扇急出门，临流看飞瀑。林长久延伫，石喜可容足。鸦巢厌人影，月出景相逐。双燕更有情，更残导归宿。


一百万卒长城中，四十万卒新安东。咸阳闾左已尽发，余者内筑阿房宫。小刑鞭笞大刑族，趣就咸阳万间屋。连城跨渭百里余，日月光穷许然烛。秦家筑城非一隅，秦家筑宫连百区。雄心一世至万世，束缚黔首常安居。可怜绢粉今凄瑟，焦土星星野萤出。版屋祠荒赛百虫，阿房赋冷吟残虱。噫吁嘻，悯儒乡，火一日。咸阳宫，火三月。君不见，楚人灰红秦烬黑，汉家龙兴由火德。


挈壶失官晦朔忙，闰位不复归明堂。专家历象弃灰烬，日角月齿凭荒唐。伊谁守官柱下史，兀兀不语悲张苍。缘知灭水复不久，早奉定历归兴王。披图黍米绘极细，如汇六历分低昂。百年星纪互得失，谭天口屈犹能张。扶风著书首《尧典》，禆昼益夜差五商。铜壶箭复减高密，迫促日驭无辉光。我从太初引之长，稍减阴历还归阳。谁推北辰定天纪，复需南正司总章。天人当日理本一，古几至德来洪荒。君官柱下得几载，闻见犹胜洛下黄。何人更论五德定，汉兴可以追轩皇。


峰峦南北途千曲，天半乱霞烘马足。山程九十到未迟，觅得山村最西屋。绿莎窗开波影摇，酒渴我尚餐山桃。夜阑残月仅一线，紫燕白鸽争归巢。


山花只入房，山燕只栖梁。一春绿竹不过墙，一生游鱼不出塘。谁来丈人家，北郭瘦李西溪杨。谁和丈人诗，南巷狂沈东头王。丈人十双田，岁得千斛粮。丈人一陂泽，岁牧千尾羊。嫁女不插花，娶妇但识桑。人间有此太古方，丈人不出中井乡。


君不见，辒凉夜半离法宫，豪杰扰扰黄尘中。原尝春陵有家法，杀人乱世非英雄。谁何要间佩两龙，短裘骏马羞雷同。报仇结客尽一世，末路顾与曹邱通。我怀嗤此田舍翁，兀兀一饮还千钟。呜呼男儿不种东陵瓜，有酒亦浇剧孟家。勋名生在死即尽，姓氏肯使余人夸。披图怜君钟然诺，广柳车来容束缚。一生幸免两头虫，令人千载悲丁公。


汉家龙兴及三世，高论六籍搜根株。济南硕儒老犹在，遐算未断神疑输。谁何作图貌奇古，牙齿剥落身须扶。当时秦王厌章句，生也幸得逃其诛。乾坤非常炙燔祸，灰烬尚欲生真儒。峨峨执经门大夫，太常子弟秀者储。《尚书大传》世有本，乃谓口授劳呫嚅。千年此论出安国，更以隶佐亡蝌书。我怀不以紫夺朱，兀兀起坐重披图。还怜真本生已易，断篇何止将蒲姑。


出城闻泉声，到合复数里。逶迤冈四面，云向水中起。蒙蒙萍藻绿，水鸟浴未已。曲处响始奔，惊流出潭底。人栽沙果好，都入北窗里。板屋止两层，高瞻忽迢递。殷勤相送客，门外尚余几。挥马去不停，林长久延企。


运去矣，籍若何，八千人散汉一歌。时至矣，胜亦武，百二关亡楚三户。噫吁嘻，秦明月，汉大风，恨有竖子无英雄。


兹山多赤云，石石悉灵异。冥濛当月午，宝气烛天地。丹砂亘南北，碧涧分巨细。绝顶辟石房，玲珑逼天际。青羊及驯鹊，一一向空睇。稍南盘一径，石古路如砌。森森女娲庙，客户竞私祭。儿童聚乡塾，师出尽儿戏。黯黯神烛昏，脂车作行计。回坡何杂沓，足滑沙石腻。出峡月已高，惊闻鼓声沸。


逐客纵已归，犹念未归客。今宵路岐梦，分道向南北。


下马步出城，百步屡驻脚。长刀短后衣，未忍即抛却。


朝曦色染沧溟绿，东望海门如半粟。沧溟突处天荡摇，顷刻已见西来潮。象山南头蒜山尾，一舸倒流还数里。风威不敌潮势狂，吹角北岸停帆樯。君不见日居万瓦鳞鳞内，眼暗头低殊不耐。此时怀抱觉暂开，足底隐隐闻惊雷。天公似把炎蒸洗，东海叱龙龙尽起。一晌江都电影来，翠屏洲上红三里。


屋前童失声，屋后山起立。尤愁沙石滑，空处不置级。斜晖初没水，行客势转急。君看厓上树，迅羽亦不集。飞腾如猿猱，我仆愧难及。明星三两颗，天已逼斗笠。石罅出一门，雷霆复相袭。时时凉沁体，衣袂宿雨湿。过岭望九华，凌空向予揖。


瀚海亦已穷，关门忽高矗。风沙东南驱，到此势已缩。侯门余数骑，骏足植如木。风递管钥声，岩高忽然拓。城垣金碧丽，始见瓦作屋。羌回分畛域，中外此枢轴。晓日上北楼，长城莽遥瞩。平衢驰若砥，雪岭俯如伏。天形界西域，地势极南服。数折向郭东，泉清手堪掬。尤惭关令尹，来往饷刍收。驻马官道旁，生还庆僮仆。


陆行富桑麻，水行富菱芡。惟兹云水乡，不虞年岁俭。门前临水路，鹅鸭数堪点。屈指白露交，秋禾又将敛。


南山高瞰城，下复裂深谷。巉岩千丈堞，排齿入山腹。晴天飞雪霰，即已没车轴。阴寒中人深，肩背苦瑟缩。千里留战地，往往鬼夜哭。年残风益暴，客至裹重幄。灯火集一城，宵惊烛光绿。


天上星，白皑皑。地上星，黑累累。星星峡中十五夜，天星地星光激射。一屋皆支一星罅，须臾天晦地忽明。地星却比天星青，北斗黯黯鸡初鸣。声三号，眠户眨。炎炎火，星星峡。


两村本一村，中有云水界。溪流经数折，南北已分派。连宵风色紧，目送去帆快。人定波有声，神鱼望星拜。


危峰北去高无际，过岭风声水声异。鞭鞘拂处险接天，风势吹人欲离地。千峰万峰迷所向，意外公然欲相抗。云头直下马亦惊，白玉阑干八千丈。


瓜花黄无端，被此一川绿。晨凉把竿好，闲坐此溪曲。人家隔坡水，路暗通石谷。日午携榼来，人声出山腹。


地脉至此断，天山已包天。日月何处栖，总挂青松巅。穷冬棱棱朔风裂，雪复包山没山骨。峰形积古谁得窥，上有鸿蒙万年雪。天山之石绿如玉，雪与石光皆染绿。半空石堕冰忽开，对面居然落飞瀑。青松岗头鼠陆梁，一一竟欲餐天光。沿林弱雉飞不起，经月饱啖松花香。人行山口雪没踪，山腹久已藏春风。始知灵境迥然异，气候顿与三霄通。我谓长城不须筑，此险天教限沙漠。山南山北尔许长，瀚海黄河兹起伏。他时逐客倘得还，置家亦象祁连山。控弦纵逊骡骑霍，投笔或似扶风班。别家近已忘年载，日出沧溟倘家在。连峰偶一望东南，云气蒙蒙生腹背。九州我昔历险夷，五岳顶上都标题。南条北条等闲尔，太乙太室输此奇。君不见奇钟塞外天奚取，风力史人猛飞举。一峰缺处补一云，人欲出山云不许。


溪水绿已穷，岩扃忽重闭。日华与山翠，层叠川上腻。前村爨烟好，穿此石林细。一径山雨来，寥寥入秋气。


我从城北来城西，正中日影已渐低。琴川七道响如箭，日月湖好分东西。言游虞仲两高卧，冢柏高与浮云齐。何应尚父亦来此，世去已远愁无稽。东旺里接太伯冢，一县已判东西姬。澹台南游亦曾到，吾道东亦嗟宣尼。奔车我已愧伯夷，抚剑切莫谈要离。千年遗事若转瞬，海色黯惨山低迷。人行深竹苦寥寂，怪鹊飞上山坡啼。


古香斋头两株柏，出土根同干如劈。主人斋屋斜向东，一树从南一从北。虬枝击屋屋已破，拔地青苍刺天黑。森然四角沈阴满，日出当心不能赤。人间落落古丈夫，天半亭亭挺孤直。饱经雨露颜仍黝，不与凡姿竞颜色。主人爱客客奇绝，三十年前住昕夕。客行握别树始栽，树竟几番长过客。今来盘薄山斋内，树与主人皆素识。摩挲抚树对主人，可惜主人头竟白。客今行周三万里，树亦添高廿余尺。祁连山头樠木满，曾逊此株雄且特。顶平不待修雷斧，干老偏能挽风力。枝经数折撑霄汉，根已三重透泉脉。因思复有三十年，树欲抉天人入穴。沈吟不厌百回步，徙倚每闻三叹息。十围栎树枝皆俯，半里松涛响谁敌。心空早厌禽巢闹，眼冷静将入海阅。商量何物伴岁寒，移得园东丈人石。


尔如华亭鹤，不欲识二陆。解后得识张季鹰，雅志不复矜飞腾。我如昭邱狐，读书名博物。茂先可语不识机，亦欲辞归住蓬荜。


乌兰以北地不毛，极视千里无秋毫。穷荒鸟亦拙生计，啄土饮雪居无巢。居人觌面能欺客，兽复欺人占居宅。健儿弯弓射不得，空手归来气填臆。


五岳未陟一，欲归难戒涂。抚剑送子行，浮云亦南徂。子有东顾心，恋此巢上乌。予怀欲南驰，念彼浊水泸。两地忽易居，一心安得无。子行过岱宗，为我谨献书。已办十两屐，愿届神所都。俯仰六合间，灵气藉发舒。神乎幸勿哂，东海贱丈夫。


阜阳水国当河冲，颍汝作会淮作宗。淝茨涡

      

宁作无知禽，不愿为反舌。众鸟皆啁啾，反舌声不出。岂系果无声，无乃事容悦。依依檐宇下，饮啄安且吉。何忍视蜀鹃，啼完口流血。


云门古松三十七，三十六株鳞尽裂。一松蟠蟠径离石，势欲上天犹去尺。白云移松巅，巨石忽欲走。岩风吹征衣，上险切星斗。石镜露落，山泉微光。暝色入树，松花初黄。人间残暑不至此，鹤氅乍著宜新凉。云光深，霞色浅，倒影空濛众山显。枕泉半日不饮泉，饱向松梢餐露眼。


宁作不才木，不愿为桔槔。桔槔亦何辜，頫仰随汝曹。杈丫适当时，旋转如风涛。高原多低枝，感汝汲引劳。一朝时雨行，弃置眠蓬蒿。


元夕一年居一方，接天歌吹来咸阳。终南山月盛光采，一夕楼上铺新黄。崇仁坊前百戏陈，杂乐共作秦声尊。颇欣土俗乐丰岁，巷少服马居无人。严寒初除信风劲，风里试镫镫不定。端礼门连长乐楼，万声压市嚣难听。连宵宾从席屡移，选舞彻夜殊忘疲。屏风高障碧天色，蜡泪满堆红地衣。园南独客愁争逐，看花欲来深径宿。避寒三度著春衫，照梦千枝列华烛。墙头月色清可怜，桃花一枝影入筵。江南无此早春景，自爱枕上看花眠。须臾舞寂将残夜，月向城西鹊巢下。一阵帘前料峭风，远鸡声里寒桃谢。乡闾此时谁复留，癯崔瘦蒋成俊游。横塘半里足箫鼓，镫火直接三元楼。十年两度清游寡，更有汪伦手堪把。江馆云迷宛转箫，帝城月照流离瓦。


两条门巷对溪流，百舌春来噪不休。划断云溪春一曲，蒋家明月赵家楼。


三更望兹峰，月出石腹内。云容方欲展，雷雨已在背。明明神所宅，乃复遘阴晦。冰柱十丈长，惊看石厓戴。居然神斧落，厓半亦奔溃。回飙搜激电，雪月光迸碎。遂令登陟客，倏忽迷向背。清游虽暂阻，未敢遽思退。终当携松明，绝壁扫芜秽。


溪西月不华，溪北桃无花。风光只落溪南路，和月和花筑楼住。花枝二月人二旬，楼高一层春一分。溪光已隔画桥影，柳色自斗疏阑春。岸云凝红水云白，总逊春衫好颜色。百花开处百禽鸣，楼上添衣楼下行。寻芳肯到春溪口，堤上行人学垂手。放船肯过长河湄，墙头女儿仿画眉。画眉尚避春莺见，照鬓都疑水禽羡。镜里浓云晓上头，竹中轻粉宵匀面。春幡亲制初护见，楼角三面悬玲珑。眸迎深馆迢迢绿，手展文窗扇扇红。星疏夜久愁犹立，露冷草香虫尚蛰。百饼薰笼总厌烧，启帷试放生香入。消息今年异往年，客巢新定故巢迁。愁边晓泪疑含露，望里春潮已接天。伤春曾到春台畔，笼鸟生疏茶敢唤。背客亲移北户镫，呼鬟更掩重门扇。短短疏篱漠漠尘，沿溪楼阁对墙身。缘知溪路经三折，只共波光住浃辰。可怜门左闲亭坞，三月谁为众香主。抛客年光誓不停，迷人草色寻应苦。一样扁舟去未还，五湖踪迹异三山。春来依旧花千树，梦醒空愁月一弯。


山形非徒高，远莫测所届。沧溟三万里，石脉透海外。当其势奔腾，显越齐鲁界。低瞻饶岳渎，并此析支派。巍巍兼荡荡，克配天体大。其标难正视，万象怵光怪。支峰皆整肃，略不涉奇态。风递沧海涛，山前作清籁。


一山戴一山，重戴至谷口。遵山视重戴，高仅及社首。方知众高积，拔势乃得陡。山坳环数郡，元气蒸泽薮。中虚蕴灵宝，万古谁敢剖。天阊虽已逼，地轴亦孔厚。七十二代君，贞符藏北斗。


雪深才出玉门关，三月君恩已赐环。嬴得番回道旁看，争传李白夜郎还。


黄屋衣裳古，朱轩日月中。九共谁第一，四岳誉佥同。大泽思神降，元臣翊运隆。陈谟归至道，弼教本和衷。职亦勤虚听，心期辟圣聪。曰稽符二典，钦若佐司空。永执刑无赦，群推法至公。瘖丞初立禁，瞽瞍愿持躬。瓜削看孤立，蟊强敢内讧。两朝天屡荐，三杀帝无功。父子吁谋合，君臣精一通。神方歆石纽，禅已谢诸冯。云鸟搜官纪，山龙仰法宫。趋庭原震肃，网俗自恢洪。唐传留吁咈，羲篇续旅丰。勋将十世宥，律本累朝崇。六蓼亡何忽，萧曹创岂工。遂令常叙失，已见簿书丛。汉典频传赦，流民屡致恫。以威能克爱，惟狱始兴戎。世系差仟李，家声混伯虫。甄衰封未续，布起迹犹雄。礼乐云孙守，坟祠木德终。荒原余庙貌，古壁绘青红。揖让熊罴虎，森严松柏桐。讹方夔一足，业比舜重瞳。历殿思成续，瞻筵沐古风。居人留宿火，行客荐新麷。气已殊光岳，声还振聩聋。徘徊有余叹，五百见知穷。


抛得白云溪畔宅，苦来燕市历风尘。才人命薄如君少，贫过中年病却春。


积雨冥蒙路不开，巑岏历尽始三台。万松怪底都相识，曾向童年入梦来。


山人渡海来，告我山势尊。波面日出时，与山相吐吞。遥看不知山，谓是天有根。峰棱破空垂，倒挂日月轮。青冥一气中，高下固不分。伊谁启鸿濛，当有主者存。双厓划然开，截作天东门。


一旬蝴蝶已成团，便拟开筵宴谪官。携得百花洲畔法，种来鹭粟大如盘。


兹山亘东方，郁勃截生气。虚轮扇风海，空腹入天地。其高无端倪，一半植空际。滃滃云出始，袅若丝发细。俄焉分道骋，寰宇悉衣被。洪荒迨今日，年代渺谁记。登封坛数尺，藉以验兴替。允哉神明区，心精默相契。


辽东道士应成鹤，阳羡书生莫化鹅。尚有十年人海愿，却来吹笛共高歌。


结客城南缓步回，水云宽处浪如雷。昨宵一雨浑河长，十万鱼皆拥甲来。


山光欲雨江欲晴，云黑复白波微明。此时击楫涉江去，薄暝始向前山行。林梢一抹斜阳色，高下山溪一千尺。云中道士来远迎，语不分明指碑石。累累林果红一山，倾耳祇觉禽声蛮。道旁䃰石削如铁，山溜滴沥苔花斑。沿冈久立怯北风，送客出户闻敲钟。昏江棱棱水声起，却喜一星明舵尾。


海潮初入雨纵横，帆落东瓯九斗城。夜半题诗亦何意，荒鸡声里酹先生。


峰形南北殊凹凸，入地上天皆一日。潜行五里不见天，蜡炬光远空浮烟。莓苔森森绿疑梦，蝙蝠手扪皆不动。一风冲出微带腥，足底万窍声俱鸣。好奇径欲穷颠末，行僮失声炬将灭。四人急转我后来，风黑恍有千人追。是时屈指当交酉，出洞见天天尚昼。饮泉百盏神始清，坐调鼻息方远行。树巅斜行途转窄，鸦点扑人如雨黑。东行一洞势较低，一洞复出清泉西。斜阳沈沈岭头落，客意极疲龛极乐。下方已黑天顶青，侧帽恐碍当头星。


谋餐曾费写经钱，迟客犹留炊后烟。一样扬州木兰院，山僧煮笋廿年前。


待得城楼月欲升，竟携茶具就书灯。九朝旧事无人听，只有西厅老郡丞。


乱峰高映斜阳赤，谷里人行已深黑。溪南新月透山来，千朵白云遮不得。东西秋水隔一村，跣涉尚喜山泉温。山村树湿昨宵雨，石屋泠泠出蛮语。


相逢同著软红尘，谁认前身与后身。我信西来本无佛，茅庵还坐苦吟人。


戟门东去水潺湲，山色周遭柳作垣。日昃马行三十里，纳凉须驻会芳园。


沿山西行日光断，一松如龙黑天半。松根一龙干九龙，欲攫台殿凌虚空。虬枝北出风力驶，五里亭边落松子。苍然一顶常宿云，巢鹤不敢呼其群。枝蟠入石石不知，石窾常见生灵芝。年深力厚触山破，根断犹穿北山过。客行破晓即看松，高下楼阁清光中。南枝迎阳日气浓，北枝腊雪犹未融。倦时眠松根，醒时看松色。山僧爱松亦如客，隔岁松花饷人食。一株旁倚态亦奇，偃盖静觉春阴移。复有一株云气重，一风微吹干俱动。其余八九纵复横，倾耳总作龙吟声。初唐武德至今远，山古寺古涛声平。我留三宿非爱山，松下百匝偏忘还。君不见看松如我亦无两，黄海终南各千丈。


偶向尊前学楚歌，天涯谁识故人多。郎官湖水清如镜，绝忆三更放棹过。


路入杨园春正赊，风光多被女墙遮。一条芳草王孙巷，绿到桥南是董家。


山沟六月晓霞蒸，百果皆从筵上升。买得塔园瓜五色，温都斯坦玉盘承。


篱豆花红藓叶班，时时约客话更阑。斋厨百品多尝遍，惜少山雌入食单。


黄泥墙北打门频，白发来辞喜气新。却买鲜鱼饲花鸭，商量明日饯归人。


达板偷从宵半过，筝琵丝竹响偏多。不知百丈冰山底，谁制齐梁子夜歌。


将军昨日射黄羊，亲为番王进一汤。百手尽从空里举，更凭通事贡真香。


老饕到此已无缘，且减常餐汲井泉。十日斋厨冷于寺，故应蔬味胜腥膻。


万死方来西海头，别司锁钥领兜牟。关中老守疏狂甚，尚忆东风燕子楼。


怪风时起扑灯蛾，旧燕巢欹鼠作窠。蒸得春蚊大如斗，南山湿雾入帘多。


城西连日雨昏黄，急溜先倾羊马墙。夜半老兵惊起叫，皂雕如虎扑人忙。


穷荒连月有恩纶，边雨初晴塞草春。昨午北郊迎诏使，分明捧日两黄人。


一卷平台纪事功，十年循吏说宏农。便同海外奇书读，腹痛还思邴曼容。


累臣百计遣秋光，学圃年来寖有方。莳得菊花三百本，归家亭子宴重阳。


游蜂蛱蝶竞寻芳，花事初红菜甲黄。只有塞垣春燕苦，一生不及见雕梁。


鹑鸪啼处却东风，宛与江南气候同。杏子乍青桑葚紫，家家树上有黄童。


瓯脱宵寒忽异常，行辕门外橐它僵。堂期纵过天中节，明日仍冠骨种羊。


偶选龙媒贡上方，万蹄如铁剖河梁。驿骝尽解如人立，环拱将军下角场。


生羌一月病弥留，夜半魂归户不收。忽变驴鸣出门去，郭桥何似板桥头。


百辈都推食品工，剪蔬饶复有乡风。铜盘炙得花猪好，端正仍如路侍中。


伏流百尺水潺湲，地势斜冲北斗垣。高出长安一千里，故应雷雨在平原。


幽绝城西半亩宫，古垣迤北尽长松。危楼不用枯僧上，罔两时时代打钟。


城隅两日霁寒威，韦曲词人尚下帏。趁得南山风日好，望河楼下踏春归。


凿得冰梯向北开，阴厓白昼鬼徘徊。万丛磷火思偷渡，尽附牛羊角上来。


到日先传领督催，无端堂帖复追回。间心检点流人册，枨触西川御史台。


环碧轩中祟不迷，仅余风柝雨凄凄。固知此老迂难近，绝胜宵分咒准提。


嘉峪关前夕雾收，布隆吉后晓星浮。马毛作雪明千里，龙气成云暗一州。冰谷对床声乍噤，火山当户汗仍流。平生每厌尘环窄，天外如今一举头。


坐来八尺马如龙，演武堂前夹路松。谪吏一边三十六，尽排长戟壮军容。


橐笔频年上玉墀，虎贲三百笑舒迟。书生亦有伸眉日，独跨长刀万里驰。


寂寞城南土一丘，野梅零落水云愁。生无木石填沧海，死有祠堂傍弇州。同谷七歌才愈老，《秣陵》一曲泪俱流。兴亡忍话前朝事，江总归来已白头。


日日冲泥扫落苔，一条春巷八门开。外台自有萧闲法，携具方家说饼来。


城西乞得暂勾留，何止逃喧亦避仇。只觉医方有奇效，闭门先学陆忠州。


毕竟谁驱涧底龙，高低行雨忽无踪。危厓飞起千年石，压倒南山合抱松。


十二窗棂敞绛纱，关心闲看后时花。残春寥落成秋梦，晓日荒黄似月华。忆旧已无机上锦，清游思泛斗间槎。横塘波影空如昔，噪尽官私两部蛙。


五月天山雪水来，城门桥下响如雷。南衢北巷零星甚，却倩河流界画开。


半生踪迹未曾闲，五岳游完鬓乍斑。却出长城万余里，东西南北尽天山。



        芒种才过雪不霁，伊犁河外草初肥。生驹步步行难稳，恐有蛇从鼻观飞。

      

踪迹平生苦未闲，我贫君病改朱颜。料量绝业思传世，各有名山待闭关。晓袂静看云气白，夜灯慵拂剑光斑。偏惭楚客多乡思，依旧春风策蹇还。


鹁鸪啼处却东风，宛与江南气候同。杏子乍青桑椹紫，家家树上有黄童。


已作如尘似梦看，残春曾此一停鞍。能迎三十年前客，只有参天竹万竿。


到来青历历，七十二峰巅。骇浪鱼先拜，惊雷鸟已颠。水声摇短梦，风色眯长年。昨夜前山雨，茫茫笠泽烟。


芒种才过雪不霏，伊犁河外草初肥。生驹步步行难稳，恐有蛇从鼻观飞。


一雨园林足，泉声百道来。夕阳明螮蝀，高阁暗莓苔。燕绕横塘楫，鱼窥曲水杯。古藤应识我，亲见五回开。


津鼓匆匆，犹记得、故人相送。春江上、鸟啼花影，马嘶香鞚。情逐阳关金缕断，泪和杨柳春丝重。算别来、几度月明时，相思梦。山万叠，愁眉耸。春一点，归心动。问风俦月侣，有谁游从。百里家山明日到，一尊芳酒今宵共。任楼头、吹尽五更风，梅花弄。


古庙东西辟广场，雪消齐露粉红墙。风光谷雨尤奇丽，苹果花开雀舌香。


谁跨明驼天半回，传呼布鲁特人来。牛羊十万鞭驱至，三日城西路不开。


弱冠心期誓始终，故人江夏有黄童。数行书札来春半，一夕舟樯出雨中。雀鼠几时仍共穴，马牛谁信不同风。应怜楚越依都遍，更向燕台试转蓬。



        津鼓匆匆，犹记得、故人相送。春江上、鸟啼花影，马嘶香鞚。情逐阳关金缕断，泪和杨柳春丝重。算别来、几度月明时，相思梦。山万叠，愁眉耸。春一点，归心动。问风俦月侣，有谁游从。百里家山明日到，一尊芳酒今宵共。任楼头、吹尽五更风，梅花弄。

      

熟客先惊问姓名，记曾跃马入咸京。当时书记疏狂甚，亲屈元戎作骑兵。


谪出长城不许诗，一看瀚海放歌奇。伊犁河谷行舟赏，塞外风情醉笔痴。头枕天山明月睡，神游冰岭雪鸡嬉。纵横篆隶闻西域，戍百归乡驻足辞。



        谁倚青楼，把谪仙长笛，数声吹裂。一片乍零，千点还飞，正是雨晴时节。水晶帘外东风起，卷不尽、满庭香雪，画阑小，斜铺乱飐，翠苔成缬。袅袅余香未歇。空怅望音尘，两眉愁切。翠袖泪干，粉额妆寒，此恨有谁同说。江南春信无痕迹，余情在、冷烟残月。梦魂远，兰灯伴人易灭。

      


        津鼓匆匆，犹记得、故人相送。春江上、鸟啼花影，马嘶香鞚。情逐阳关金缕断，泪和杨柳春丝重。算别来、几度月明时，相思梦。山万叠，愁眉耸。春一点，归心动。问风俦月侣，有谁游从。百里家山明日到，一尊芳酒今宵共。任楼头、吹尽五更风，梅花弄。

      


        竹爆惊春，竞喧填、夜起千门箫鼓。流苏帐暖，翠鼎缓腾香雾。停杯未举。奈刚要、送年新句。应自有、歌字清圆，未夸上林莺语。从他岁穷日暮。纵闲愁、怎减刘郎风度。屠苏办了，迤逦柳欺梅妒。宫壶未晓，早骄马、绣车盈路。还又把、月夜花朝，自今细数。

      


        开遍寒梅萼。正东皇、排酥砌玉，幻成楼阁。十万琼琚仙女队，来趁春光游乐。向醉里、玉簪轻落。零乱不知何处去，甚人间、一夜东风恶。吹起在，画檐角。参差向晓森如削。似吴姬、妆残粉指，向人垂著。好似西园笋瘦，红锦衤朋儿乍剥。且莫遣、儿童敲却。拟办羔儿香瓮酒，唤刘叉、来醉尊前约。吟好句，再描摸。

      

公诗如秋声，萧萧薄炎炽。我穷卧荒山，无复文墨事。兹焉和高唱，出语愧芜累。五马一花骢，得非天厩驷。会当亲戎行，一快平生志。虽云鬻千金，此计恐非遂。人生行乐耳，屡空何用愧。况今纷纭时，一笑岂云易。求船真戏言，换妾乃深意。梅堂极虚明，壶浆有新馈。何时具杯杓，洗我色憔悴。李侯饮中仙，亦有尘外思。藜杖方叩门，君归与徐议。



        初弦月挂林梢，又一番西园，探梅消息。粉墙朱户，苔枝露蕊，淡匀轻饰。玉儿应有恨，为怅望东昏相记忆。便解佩、飞入云阶，长伴此花倾国。诗腰瘦损刘郎，记立马攀条，倚阑横笛。少年风味，拈花弄蕊，爱香怜色。扬州何逊在，试点染吟笺留醉墨。谩赢得、疏影寒窗，夜深孤寂。

      

昔年亲擢校书郎，夜梦苍龙绕屋梁。异时那知今日应，六龙深驻载赓堂。



        湖光冷浸玻璃，荡一饷薰风，小舟如叶。藕花十丈，云梳雾洗，翠娇红怯。壶觞围坐处，正酒醁吹波红映颊。尚记得、玉臂生凉，不放汗香轻浃。殢人小摘墙榴，为碎掐猩红，细认裙褶。旧游如梦，新愁似织，泪珠盈睫。秋娘风味在，怎得对银釭生笑靥。消瘦沈约诗腰，仿佛堪捻。

      

百忧前日总薰心，一笑朝来得好音。绝域不须遮虏障，今年自有杀胡林。



        愁山闷海，沉吟暗想，积渐难睚。冷清清无语人何在？瘦损形骸。愁怕到黄昏在侧，最苦是兜上心来。咱无奈，相思痛哉！独自静书斋。


蜀光在京国，说法惊天人。曾屈多口鉴，得非点胸真。深林铩远翮，巨壑藏修鳞。萧然幽遽庵，伎俩付老轮。诸君五字偈，亦各呈尖新。世界梦幻尔，岂特为微尘。更营露电躯，庇此泡影身。尚喜圆通师，教我吞仪邻。



        夜阑梦回人静悄，不住的寒蛩叫，细雨洒芭蕉。铁马檐前闹，长吁几声儿得到晓？　　【双调】落梅风　江上闻笛　　江天晚，起暮云，恰才的夜凉人静。风送玉箫三四声，使离人凭阑愁听。　秋夜梦回　　清秋夜，鸳梦回，闹寒蛩絮人心碎。长吁几声人万里，病形骸越添憔悴。　　【双调】庆东原　秋暮感怀　　山连地，水映天，盼宾鸿过尽空嗟怨。朱帘半卷，西风槛边，明月庭轩。堪叹此时情，独倚阑干遍。


上饶籍甚文章守，曾共紫薇花下杯。铃阁昼闲思老病，故教从事送春来。



        月空圆，人何在？寒蛩切切，塞雁哀哀。菊渐衰，荷钱败。叶落西风雕阑外，断人肠如此安排。秋云万里，满天离恨，伴我愁怀。


右军池头鸧鸹呼，康乐台下杉柽疏。碧山学士此筑室，白发散人来卜居。身随沙鸥卧烟雨，十年无书上公府。枉作西班老从臣，看君才华不能举。



        楚天秋万顷烟霞，孤雁声悲，凄切伤咱！铁马叮当，寒蛩不住，砧杵声杂。银台上烧残降蜡，金炉内烟篆香加。感叹嗟呀，痛忆娇姿，恨满天涯。　相思　　枉虚度岁月光阴，满腹离愁，一片忧心。斜月穿窗，寒风透户，夜永更深。空落得忘餐废寝，怎能够并枕同衾？院落沉沉，无限相思，付与瑶琴！


劝君少留持一觞，与君乡里皆陵阳。儿童共戏苦盐岸，老大相逢乌石冈。拾遗平生丈人行，拊我谓我能文章。岂知今无一丝长，但馀颠华面颜苍。君行往见玉节郎，感时忧国歌慨慷。饷师十万西平羌，笑我挟筴山中藏。



        怨残红。夜来无赖，雨催春去匆匆。但暗水、新流芳恨，蝶凄蜂惨，千林嫩绿迷空。那知国色还逢。柔弱华清扶倦，轻盈洛浦临风。细认得凝妆，点脂匀粉，露蝉耸翠，蕊金团玉成丛。几许愁随笑解，一声歌转春融。眼朦胧。凭阑干、半醒醉中。

      

五更和霜蹋积雪，冰坚滑道行人绝。边城十月地冻裂，两崖雨冰万木折。琉璃为家白银阙，未若冷语祛炎热。



        疏疏宿雨酿寒轻，帘幕静垂清晓。宝鸭微温瑞烟少。檐声不动，春禽对语，梦怯频惊觉。欹珀枕，倚银床，半窗花影明东照。惆怅夜来风，生怕娇香混瑶草。披衣便起，小径回廊，处处多行到。正千红万紫竞芳妍，又还似、年时被花恼。蓦忽地，省得而今双鬓老。

      

黄菊有何好，且寄平生怀。遇酒兴不浅，无酒意亦佳。此理谁复明，自昔寡所谐。空馀采菊图，寂寞悬高斋。


卧听秦淮呜咽声，起看江月暮潮平。旧时忆在延真观，玉作芙蕖院院明。


石崖蔽天雪塞空，万仞阴壑号悲风。纤絺不御当玄冬，霜寒堕落冰溪中。斲冰直侵河伯宫，未若冷语清心胸。


湖南人家养狸奴，夜出相乳肥其肤。买鱼穿柳不蒙聘，深蹲地底老欲枯。谁将作枕置榻上，拥肿似惯眠氍毹。慵便玉枕分已无，孙生洗耳非良图。茆斋纸帐施团蒲，与我同归夜相娱。更长月黑试附卧，鼠目尚尔惊睢盱。坐令先生春睡美，梦魂直绕赤沙湖。更烦黄妳好看取，走入旁舍无人呼。


王卿赠我三韩纸，白若截肪光照几。钱侯继赠朝鲜墨，黑如点漆光浮水。旧传绩溪多老松，奚超既死松亦空。易水良工近名世，真材始不归潘翁。萧然南堂一居士，赤管隃糜无月赐。借问玄圭何自来，去年海中持节使。明窗晏坐不匆匆，引纸磨墨寒生风。自笑平生绾蛇蚓，更惭尔雅注鱼虫。殷勤二物从来远，禆海环瀛眼中见。若欲挥写藏名山，不如却作谈天衍。


且复江西度岁年，会须投老剑南川。日长一局枯棋罢，卧看儿童学意钱。


群阴剥尽阳方回，石麟应期天上来。尽钟粹美入骨骨，馀妍散向江头梅。梅花冷艳排风雪，相映姿韵俱琼瑰。会将风味归鼎鼐，均调正属经纶才。令辰祝颂喧瑶席，共把梅花寿千百。愿公长与此花枝，岁岁相逢无纪极。


道在轲雄出，时平稷契生。荆山方秀整，金气与高明。磊落难藏器，峥嵘易得名。宏才须视草，大手本调羹。欲赋龙骧远，方看凤翥横。海门迎五马，桂岭换双旌。渐许含香侍，宁为剖竹行。悠悠真任物，扰扰不关情。札有十行赐，政应期月成。风流前辈似，文采后来倾。日月开黄道，云烟焕赤城。还朝充柱石，与世作权衡。仙果千年实，洪涛几度清。于公一俯仰，几杖表馀荣。


春风桃李花，结实老人候。桃李初不言，人迹自奔走。恭惟大雅姿，笃实谢雕镂。使之立本朝，一世可仁寿。


云门秀色连云居，石林参天冬不枯。溪回彷佛菜叶下，路转崔嵬茆屋孤。上人一口尽诸佛，肯顾世上群儿愚。独寻庞老不惮远，此事古有今人无。我穷活计依精庐，千年香火勤朝晡。远来无物可祗待，苦笋淡粥同斋盂。翻然别我出门去，春雨趁耕姜芋区。不须领众强自苦，一庵高卧真良图。


沙场腊送亡胡月，泽国春生贺汉年。说与胡儿莫轻出，黄冈直下有戈船。


窣堵西头屋数楹，知君卧占一溪云。老夫亦有缘云兴，应为情亲肯见分。


阳山昔御史，夷陵前校书。坐法窜未久，遇赦罪已除。故时同舍郎，半直承明庐。独奔江西县，道里三千馀。皇明烛幽隐，傥复哀臣愚。念当脱江瘴，与子联朝裾。


君参云门禅，不远为君说。千里访衰翁，草鞋三寸雪。此间禅亦无，一味有衰拙。乞君煮菜方，归与云门啜。


路入君家百步香，隔帘初识汉宫妆。只疑梦到昭阳殿，一簇轻红绕淡黄。


一溪清驶到天宫，上有千株偃盖松。未肯分流下山去，为君纯浸紫霄峰。


水横绝浦曾争渡，浪打船头又少留。安得一舟淮上钓，水生水落任沉浮。


澹澹新妆带浅啼，催车只待日平西。骅骝也自知人意，散入千花了不嘶。


纷纷月彩动，炯炯霜容开。不睹散清影，宁知花底来。平明忽天风，涧谷空苍苔。惆怅有馀馥，繁英安在哉。


塞上漠漠黄云秋，黄须胡儿骑紫骝。一马搀前弄风走，胡儿掣辔空骧首。回鞭慎莫向南驰，汉家将军方打围。夺弓射汝犹可脱，夺汝善马何由归。


已向丛霄侍玉宸，朅来端为付经纶。不须更说人间事，曾是仙中第一人。


离宫见尔近天墀，雨露常私养种时。寂寞一株岚雾里，无人识是万年枝。


昔闻先生隐吴侬，当窗十里横烟峰。今见先生为楚吏，绕墙四面萦烟水。从来楚俗带吴风，曲折径路深房栊。舍前系船柳千丈，舍后参天竹万丛。牙签插架似蓬馆，白拂挂壁如僧宫。扫地焚香欣客至，羹鱼饭稻愁樽空。不溷不清惟寂寞，大笑先生致身错。青衫犹作布衣心，朱门却有田居乐。笔回造化天工怒，胸包今古时人愕。甘穷自许元次山，蹈海还寻鲁仲连。吾曹一欢岂易得，世间百岁俱可怜。何用北窗翻朽策，且向东亭弄春色。我当酌酒寿主人，滩前飞下双鸂鶒。


君不见玉皇殿上麒麟儿，掣开金锁驰如飞。紫府洞中寻不见，人间轻跳何之奇。又不见越王台上真山岛，簇簇灵光如焰火。骊龙腾踏上天池，透出月明珠一颗。似此嘉祥世希有，今朝放入贤侯手。长庚应向梦中来，还信嵩童重台否。欲知仁政多阴骘，瑞气融融霭春日。广寒宫里旧灵根，昨夜新枝抽第一。


朝携筇杖来，瞑倚胡床坐。循墙读遗碑，岁久苔藓涴。烈风无时休，于兹验真个。曾郎吐佳句，势突黄初过。交游得诗流，吾侪可相贺。念昔逢大梁，一别九钻火。再见疑前身，居然客愁破。世久无若人，子岂伯休那。千山厌露宿，一壑期云卧。子少方鹏骞，吾衰作鸢堕。篇成不敢出，畏子诗眼大。惟当事深禅，诸方参作么。文章真绮语，季绪徒琐琐。安得京口归，秋江细扶柁。


昔与二子居明心，避贼夜走南山阴。天寒更蹋沮洳径，月黑错堕杨梅林。历险登危四三里，少复前行过溪水。平明乞火野人家，十日身藏岩窟里。闽俱叹我装赍空，蜀颜转陷妖氛中。谁言性命脱针孔，沉忧伤人衰疾同。春风酣酣柳边寺，相对梦中论梦事。莫嫌薄饭一茎齑，郡国而今无鼓鼙。


殷勤江南客，折花良慰予。炯昼孤光冷，曜夜清影疏。连林玩不足，一枝清有馀。谅无和羹用，飘落将何如。


病守虽闲鬓未苍，尚能谈笑坐胡床。指挥一扫妖氛尽，便自关山向汝阳。


古来儒术士，岂为胜籯金。更求紫与青，陋哉徒苦心。有儿如少翁，但可污儒林。我歌劝学诗，以为邹鲁针。


野水有善溉，山云忽为霖。古来出世士，亦有利物心。上人成都来，袈裟尘土侵。两屦踏京国，一钵提丛林。诸公握手旧，孰不低垂簪。尚陋汤休诗，肯鼓庭兰琴。独说众妙行，听者开烦襟。我作五字偈，弥天识潮音。


烂红初擘使君盘，走送柴门色未乾。著意裁诗终不近，遥怜醉眼若为看。


昭君十七进御时，举步弄影飏蛾眉。自怜窈窕出绝域，八年未许承丹墀。在家不省窥门户，岂知万里从胡虏。丰容靓饰亦何心，尚欲君王一回顾。君不见班姬奉养长信宫，又不见昭仪举袂前当熊。盛时宠幸只如此，分甘委弃匈奴中。春风汉殿弹丝手，持鞭却趁奚鞍走。莫道单于无复情，一见纤腰为回首。含悲远嫁来天涯，不知夔州处女髽。寄语双鬟负薪女，炙面慎勿轻离家。


卜筑相依约暮年，向来深驻汨罗川。叩门忽送铜山句，知是赋诗人姓钱。


繁台十月寒飕飗，置酒共祖南阳侯。九士一客相献酬，皆言南阳山水幽。菊泉酿酒不论石，土酥醍醐出肥牛。使君楼前橘柚古，丞相堂下蒲莲稠。夜燃蜡炬宾醉舞，春风攲眠百花洲。各持一觞劝公饮，此行乐矣公何求。我独倚杖商声讴，此公人间第一流。方今群贤从法驾，金狨塞路嘶骅骝。独令此公守一州，临分慷慨泪莫收。南阳南阳乐复乐，归来归来无久留。


蒲萄酒用春江水，压倒云安曲米春。未解敲门问奇字，一杯聊醉草玄人。


于公向日多阴德，扶持自是神明力。积善衮衮生公侯，神仙中人不易得。此夜长天降瑞星，贤佐乘时为国生。秋水为神玉为骨，士林皆贺振佳声。申伯默储嵩岳气，玉山照人光彩异。北斗以南能几人，风尘外物岩廊器。公之才业天下奇，照山生玉水生犀。公禀英灵真间出，气象往往干云霓。谢安肯为苍生起，文采风流今尚尔。太学名华入紫宸，妙年历落青云士。麟台公监旧仙郎，小郡何烦凤翼张。诏书擢守二千石，缇骑千里照路傍。朝廷清明天子圣，下车先使奸豪静。玉麟春踏武阳花，年丰千里无夜警。金章紫绶照青春，俭节清明绝世伦。乡闾礼逊已成俗，樽俎谈笑多嘉宾。歌咏琅琅振金石，风生万里华胥国。坐令白日生春辉，长与圣明恢寿域。一杯相属时初冬，正在乾坤和气中。感君生日遥称寿，百岁须齐卫武公。使君高谊驱今古，岁之旱兮待公雨。九重明主正思贤，吾君英济超光武。鳌殿沉沉玉锁关，寿星元在碧霄间。黄阁此行膺大任，祇对吟咏祝南山。


崇山蓄灵泉，万古去不息。潴为百斛深，散入千渠溢。其东汇民田，又北寻山腋。断崖如破瓜，飞瀑中荡激。大声或雷霆，细者亦竽瑟。末流垂半山，十里见沸白。得非拖天绅，常恐浮地脉。吕梁丈人老，尚与汨偕出。我欲蹋惊湍，下穷龈腭石。惜哉意徒然，属此岁凛慄。安得汝南周，断取白蛟脊。归之龙泉峰，山门夜喧席。


嘉蔬随客庖，香饭出僧甑。聊为一饱谋，未暇谈禅病。二公当代豪，词林气方盛。五言谨诗律，百罚严酒令。乐与同舍郎，共此给园净。想像斜川游，何如舞雩咏。甘瓜自雍丘，肥芡来新郑。肴果各有携，笑我室悬磬。陋质谢不往，实愧琼瑶映。人生一车足，那须富千乘。有兴驱短辕，宁辞沮洳径。及时速行乐，莫待苦脚胫。炎暑忽已阑，当念时难更。


直自三湘到七闽，无人不道竹庵名。诗如雪窦加奇峭，禅似云居更妙明。


虎卧文公庐，鸟巢道林室。本自无俗喧，何由辨真寂。逃溺必登山，避燔必趋泽。君看好静人，万虑固未息。是心傥已刳，对境起亦得。上人早闻道，晚顺世间迹。振衣下灵岩，飞锡来上国。高堂亦何有，万卷绕四壁。客来倚风廊，晤语终日夕。莫言门如市，中有忘机客。吾曹诗酒污，此道谁目击。唯应寂时趣，独有清士识。


平时访我乌江上，乱后逢君汝水滨。欲问龙门真在否，大千沙界邈全身。


少年高掇老庞科，未必龙门众角多。幕府三招三不去，唯将一钵渡娑婆。


睡起昭阳暗淡妆，不知缘底背斜阳。若教转盼一回首，三十六宫无粉光。


华陀一卷世不留，玉函三十龙宫收。奇方异诀上帝求，稚川肘后真悠悠。东京仲景儒家流，韵疏思密岂自由。妙技乃与俞跗侔，后来继之有髯邹。二子天授非人谋，内经岁久误弗雠。髯独覃思穷披搜，草木寒温脉沉浮。如磁取铁无虚投，朅来游梁自高邮，翰林杂试推君优。天廷锡带涂精镠，我穷羁旅古汴沟。有妇抱病柴门幽，巫医百请不颔头。卒然邀君为停辀，决去沉痾如决疣。自言不取千金酬，只求一诗当琳璆。高风绝艺两罕俦，我才不迨前人羞。祝君尚壮勉勿休，自致名誉倾公侯。


琅玡崒嵂神仙居，云中缥缈飞双凫。玉皇步虚求真儒，翱翔万里朝皇都。金门待诏登公车，彤墀耿耿摅良谟。宠光已览升荣途，握兰华省岁云徂。下怜民物来剖符，宽即不猛鞭用蒲。薰陶一味清和敷，报政尝闻帝曰俞。要令仁风及海隅，光华玉节徯来苏。黄童白叟争欢呼，不须挽粟更飞刍。已见年丰乐有馀，玉宇风清化日舒。宝炉烟袅度垂弧，凭谁为我倩麻姑，满泛金波倒玉壶。愿君不老八千岁，何啻二十四考居中书。


今日菊始华，丛雁鸣相和。若无一觞酒，如此重九何。悠然数酌尽，会心岂在多。醒来不复记，散发东山阿。


只漫轑羹送邻舍，岂能搜句搅诗翁。山城异味宁长有，却傍春畦撷芥菘。


好事谁如公子贤，千金买尽亦欣然。老夫若有沉牛二，春雨归耕负郭田。


城郭初鸣定夜钟，苾刍过尽法堂空。移床独向西南角，卧看琅珰动晚风。


去年夷门十月雪，九衢日昃行人绝。骑驴兀兀无所之，破袖迎风手龟裂。度桥并堑得君家，入门脱帽犹凛冽。急燃湿束暖我寒，徐出清酤宁我渴。君家自无儋石储，蟹黄熊白能俱设。平生见酒唇不濡，是夕连觥耳方热。群奴夜僵唤不闻，我亦鼾鼻眠东阁。明朝起过城南翁，尚记新声一笑发。东归每叹怀抱真，西来又喜颜色接。方将慷慨豁心胸，未用峥嵘惊岁月。城南诗翁况远来，门前雪泥又活活。岂知万事不可期，却树吴樯背城阙。人生动若参与商，咫尺无论限秦粤。君闻吾语虽少留，但恐一欢成电掣。念昔相见无他娱，诵诗徵事相誇捷。气凌俗子旁若无，偶坐时闻窃嚅嗫。於今落落谁汝怜，老屋陈编自怡悦。寄言诗翁傥留滞，岁晚勤迂故人辙。



        百千灯射水晶帘，尚觉游人意未厌。多病只思田舍乐，夜归烟火望茅檐。

      

近闻酥酪出中厨，想肯分留寄病夫。不为长斋饭粗粝，暮年消渴亦时须。


桃花如昭君，服饰靓以丰。徘徊顾清影，似为悦已容。数枝有馀妍，窈窕禁省中。何如武陵岸，缤纷落天风。我梦泛舟去，春流濯凫翁。岂知限重门，风摇铺首铜。忆汝初破萼，时当楼雪融。亭亭怯馀寒，赖此赤日烘。蓬山十载梦，翚飞左升龙。重来迹已换，一扫凡花空。发有今岁白，颜无故时红。三嗅三叹息，繁英为谁秾。


黝奴生长西南夷，朅来中国蒙公知。提携十年行万里，宠爱肯为新人移。但愿结发为玄妻，不愿能歌名雪儿。夜寒僮仆尽僵缩，我独妩媚呈馀姿。只惭家世不可考，辩舌推源烦惠施。苦言泸水异京水，生女那复白如脂。或疑乌几定乃祖，又言黑貂为姆师。托身似与青女约，荐枕常须黄妳随。长伸两脚得安卧，莫作杜老怜腰支。他年老朽幸勿弃，从来弱质不自持。贤哉翁诗善名我，不须更换昆崙诗。


苦热倦中夜，黎明与鸡兴。匪云事干谒，庶以逃炎蒸。驾言城东庐，停轨日未升。白簟帷薄縠，青盆水寒冰。凉飙从天来，一扫槃中蝇。聊除咂肤厄，谅岂棕拂能。揽衣念归去，谓是天候澄。超视尚午景，世故何相仍。


北风捲地雪漫天，惭愧君来住过年。日与邻翁同展钵，老夫时复听谈禅。



        妾愿为云逐画樯，君言十日看归航。恐君回首高城隔，直倚江楼过夕阳。

      

浅濑见鱼游，澄潭知鹤没。疑乘青霞佩，径堕白银阙。平生探学海，中年悟禅悦。应须临渺瀰，庶以称超越。回塘大圆镜，新蒲细于发。绿扇互低昂，玉颜争秀发。良辰宴觞豆，炎曦脱巾袜。荷声过急雨，竹影敷凉月。缓行蹑芳草，移坐荫深樾。何当酒拍浮，恣听舟摇兀。而我方抱铅，上马自腰笏。叩门不闻呼，造席无乃咄。讵敢陵崆屼，幸许窥剞劂。愿公开迷云，令我入理窟。雄篇出月胁，妙思露天骨。蹇步那由追，眢井愧先竭。


楚雨冥冥催入峡，巴云漠漠伴归乡。只应袖有欧峰录，万里神珠照地光。


尝闻郑公声迹留契丹，忠义肝胆人所难。生民莫识兵革面，坐令中国如石磐。英灵钟禀固有异，端拜而议独胆寒。在天景星地朱草，无乃嘉瑞之郁蟠。郑公遗范后必大，飞木架学罄苑兰。朝廷搜猎不待次，枢柄足办谈笑间。幸令天下已妥贴，梦寐聊以寄东山。小春桃花破红萼，和气帘幕风轻帆。降嵩孕昴掩周汉，酒杯潋滟香初阑。复闻五福一日寿，但愿膺此比鹤鸾。亟随环召归禁密，发挥事业安尘寰。


长安北走彭原路，白苇黄茆列亭戍。山形渐险溪水流，行人可肯回车去。岂知中有古邠州，十里沙平水漫流。雁飞蔽野葡萄晓，马放连云苜蓿秋。次卿卧听朝鸡久，请试从来拨烦手。未许相如喻蜀归，且看魏尚临边守。杂花撩乱草鲜明，二月春风卷旆旌。燕寝凝香无一事，乐哉饮酒莫论兵。


玉作芙蕖院院明，博山香度小峥嵘。直言水北人稀到，也有槃姗勃窣行。


百千灯射水精帘，尚觉游人意未厌。多病只思田舍乐，夜归烟火望茆檐。


念我行老矣，才拙世所捐。青绫未频直，黄紬且安眠。饱闻县西寺，修椽压山巅。中谷五百众，上堂鼓阗阗。王程傥馀暇，玆焉著幽禅。自撷双井茶，与僧酌云泉。


驿骑持书自海旁，开篮剩喜子鱼香。红螺紫蛤俱羞避，独许渠侬近酒觞。


舍人簪笔上蓬山，辇路春风从驾还。天上飞来两乌鹊，为传喜色到人间。


旌旗杂沓铙鼓鸣，使君小队来郊坰。旧时视草判花手，今学操剑驱民丁。逆胡未灭壮士耻，子虽年少有典型。短衣匹马肯从我，与子北涉单于庭。


只讶平原驿使稀，不嗔彭泽寄来迟。劝君莫以无肠故，忍见纷纷躁扰时。


大夫官业世所惊，老觉轩冕非真荣。斯文自属吾党事，正恐无路逃虚名。生犹不见皇甫谧，死岂肯投刘禹锡。茂陵一幅入汉宫，世间共怪无遗帙。哀哉若人用意深，自言身作鹤鸣阴。著书遗子千万轴，人初笑我籯无金。万仞磨崖刊好语，那知百年苍藓污。尔来夜夜虹贯天，山下居民未知处。周诗不列石鼓歌，后世恐叹遗羲娥。于今购市完家集，野老何知亦摩挲。川流可平石可腐，只此杀青垂万古。五百骊珠固已奇，插架不知犹几许。公今未暇归田庐，且当驱童晒蠹鱼。不辞借取车连轸，要读人间未见书。


君王妙画出神机，弱翅争巢并语时。想见春风鳷鹊观，一双飞占万年枝。


不作西京童子郎，时人已自识黄香。还家更诵五千卷，十八重来诣太常。


平楚尽积水，长淮多奇峰。萧条月曜夜，浩荡风鸣冬。客行未可归，敝裘那得重。寒气搜病骨，清潭貌衰容。远游有滞念，将老无欢悰。故国渺万里，去此嗟谁从。


七岁澜翻数万言，饥鹰引子望腾鶱。时平不用甘罗辈，寂寞提书归故园。


钵囊空去莫言贫，会见吹毛本分人。乞得金多未为贵，归来著眼看家珍。


云根细路绕溪斜，日出烟销水见沙。只度关山魂已断，何须疏雨湿梅花。


好去凌空锡杖飞，凤林关外道场稀。莫言衲子篮无底，盛取江南骨董归。


江南岁晚雪漫漫，涧谷梅花巧耐寒。幸有幽香当供给，不辞三载滞西安。


青罗带上玉花飞，不用天山一尺围。欲上钓船沙际宿，前旌何苦唤人归。


五侯池沼卷东风，酿作真珠滴小红。但怪外边春色晓，浓华都在沁园中。


野岸黄榆三万栽，枯根断处水容开。隋堤二月春如许，看取柔条拂面来。


旧闻西国蒲萄酒，走送柴门不待求。饮罢愁城无处立，故应一斗直凉州。


爱酒渊明爱也无，无人为我著钱沽。起呼老瓦尝官酝，一炷寒灯夜自娱。


浅黛依依临水笑，挼蓝脉脉抱山流。他年定作寒溪梦，梦载支郎雪满舟。


汉阁重来鬓已苍，故交强半上鹓行。鸣鞭送与黄封酒，似唤幽人入醉乡。


老夫爱此摩云干，欲下黄冈尚据鞍。一疋犹无好东绢，凭谁貌出万松看。


往时看曝石渠书，内酒均颁白玉腴。落魄十年无复醉，因公今日识官壶。


北窗攲枕雨濛濛，梦破青山落眼中。唤取隐居来此住，人间却有万松风。


霅溪居士买山图，碧玉峰前碧玉湖。中有一丘容我老，暮年居士肯分无。


翠华欲幸长生殿，立马楼前待贵妃。尚觅君王一回顾，金鞍欲上故迟迟。


篮舆晓入关山路，玉节珠幡次第开。白发微官何用许，似怜身出道山来。


御本曾看锦帕舒，醉惊飞阁上凌虚。而今卧病衡门底，自晒茆檐几卷书。


去年看曝石渠书，内酒均颁白玉腴。今日醉登延阁望，几人回首忆穷途。


只画山禽依雪竹，斯人用意复谁知。肯来禁籞图神爵，应已传呼作画师。


立玉干云百尺高，晚年何事困铅刀。看君眉宇真龙种，犹解横身战雪涛。


照水纤柯拂地明，东风初试舞腰轻。人间岂识长门恨，雾鬓烟鬟绾不成。


寂寂黄山处士居，空林急雪鸟相呼。不知此子何由见，归与先生作画图。


离歌三叠最关情，不省从来此地闻。早是春残心事恶，落花阴里更辞君。


山西老将尚童颜，曾臂红旗到贺兰。今日樽前惆怅别，梨花风雨一枝寒。


少陵金粟堆前泪，叹息开元万事空。今日我来愁又绝，更无松竹鸟呼风。


巴江之中有尺鲤，扬波鼓浪三千里。早知辛苦上龙门，不如归戏巴江水。


强整双鬟说后期，相盟不在已相知。来时休落春风后，却漫嘲侬子满枝。


初合双鬟触事羞，离筵酌酒强回头。纵言眼软偏饶泪，莫道心痴不解愁。


落日同骑款段游，倦依松石弄清流。蓬莱汉殿春分手，一笑相逢太华秋。


忆昔趋阊阖，朝鸡促晓声。何关蝇辈事，也复强飞鸣。


此身投老倦黄埃，傍水柴扉晚自开。百万愁城攻不破，正须从事斩关来。


孤光辞腐草，强拟帖天飞。中路霜风急，还寻腐草归。


妾愿为云逐画樯，君言十日看归航。恐君回首高城隔，直倚江楼过夕阳。


北风吹马袭貂裘，薄雪连云冻未收。银阙昼开禽鸟白，信知三馆是瀛洲。


一梦巫阳乐已穷，三年犹复怨匆匆。倏云骤雨成何事，未必三年抵梦中。


资身惟朽壤，得意只繁阴。浪自声凄急，人谁听汝音。


十载名山惯杖藜，清都直宿梦魂疑。卧闻长乐钟声近，尚忆寒山半夜时。


物微深可悯，畏雨复兼风。适见传呼宠，俄成扑地空。


忆汎郎舟共采莲，今来挥泪送郎船。回书傥寄新翻曲，湖上何人为扣舷。


王孙岂识田家趣，妙画聊因好古收。惟有野人开卷笑，忆骑牛背下西畴。


自识云门老，经时水石间。尚嫌闻法少，随度七闽山。


君住江滨起画楼，妾居海角送潮头。潮中有妾相思泪，流到楼前更不流。


风烟错漠路崎崟，倦客羁臣泪满襟。何事道人常把玩，只应无复去来心。


乱离多探报，荒僻少知闻。白发如荒草，秋来不可耘。


君去东山踏乱云，后车何不载红裙。罗衣浥尽伤春泪，只有无言持送君。


苦菜敷新叶，高槐偃旧枝。三生草庵主，故与此山期。


渡水穿云去，神光触处开。隔江如有得，飞锡早归来。


吾祖屯田公，遗书悉安在。为我谢诸兄，蠹鱼时一晒。


我欲游京口，浮家未有船。羡君无一物，篷底曲肱眠。


扬州十里春，峨嵋半轮月。兹游真不凡，诗成想清绝。


雪里寻梅蕊，多应傍水开。那知是花处，但觅暗香来。


尔去逢诸父，髯霜貌渥丹。贫穷宜此报，富贵却难安。


客行宜努力，时亦近醇醪。一盏熏人醉，云安米正淘。


的皪林间白，风霜莫浪催。江南春不雪，似是一枝梅。


明月落帆时，荒山孤夜夜。回首白云飞，吾亲在其下。


暂谪人间去，群仙莫浪猜。尘缘吾未断，不是薄蓬莱。


一棹送君归，酒醒秋江午。正是莼鲈时，思君在何许。


昨欲浮湘去，褰裳望九疑。清湘今入手，一棹更何之。


逢年要力耕，善舞须长袖。北山休移文，南山归种豆。


晓出花光寺，云沙照眼新。归来看图画，借问若为真。


岂有青云士，而居绛帐间。诸生独何事，不上会稽山。


鱼游因饵得，鸟困坐黐黏。顾我今如此，空怀石井盐。


有弟留南楚，经年不寄书。天涯数行泪，独对鹡鸰图。


入蜀寻幽迹，应先到浣花。诚知锦城乐，亦记早还家。


故山不可到，归梦到天池。想见山中叟，磨崖待我诗。


舣舟不能前，已复日西没。赠子以幽兰，秋风正披拂。


野宿月团栾，风餐气萧飒。从来对床地，只今悬一榻。


还家傥无事，莫负故园春。衣锦儿嬉尔，从来笑买臣。


跋扈骄矜势纠纷，兵威不戢定将焚。权归宥密消兵衅，力扫欃枪息祲氛。鸿剑将军休画策，捧觞都护罢论勋。四方廊庙无馀事，咸仰伊周辅圣君。


邂逅都城接下风，官居总在日华东。门瞻曲角趋朝近，路转高头出局同。今日绣衣新使者，晚涂霜鬓旧邻翁。一杯无复当时乐，赤县黄图泪眼中。


交欢邻国独推诚，不顾流言断必行。直欲生灵跻寿域，聊将干舞解平城。坐扶国祚齐箕翼，立挽天河洗甲兵。和议一成夷夏福，苍生击壤咏升平。


客居蓬藋绕门深，两岁频闻车马音。子壮飞腾日无那，吾衰瘴疠久相侵。旧知文力雄青土，想有诗声动绿林。归傍玉皇香案立，莫忘江阁共登临。


去蜀初游楚，吾方十二三。无成今长大，送汝不胜惭。


天遣飞仙下九州，儗伦慎勿汉唐求。他年吕望应黄发，今日周公尚黑头。夹辅元勋归玉铉，太平馀事入银钩。庆河一派莆阳水，长绕壶山滚滚流。


一樽相属两华颠，落日临分更泫然。蹀躞鸣珂君得路，伶俜散策我归田。近闻南国生涯尽，厌见西江杀气缠。欲买扁舟吴越去，看山看水乐馀年。


老夫晏坐临川寺，五见君为万里行。病马不辞遭掣顿，云鹏那复计期程。遥知此去常乖隔，莫惜书来访死生。早与朝廷定巴蜀，故山迟暮欲归耕。


君王正殿压金鳌，一品师臣待赭袍。万世规模神鼎重，八年勋业泰山高。崇宁枢筦联领翼，大观蓬山擢凤毛。介寿几何词谩费，为公仙谷问蟠桃。


远闻仙伯上神山，始觉升平气象还。一梦休论玉堂事，两行曾缀紫宸班。想烧椽烛书天诏，看剪花騣出帝闲。尚忆平生故人否，夜驱黄犊在田间。


治声临颍复临川，籍甚临江已预传。但怪骅骝在泥滓，会看鸿雁撇云天。杯翻竹叶深留客，浦涨桃花小系船。别后更谁从此老，频将书尺问沉绵。


燕雀同欣大厦成，公归何处不欢声。全将和气还群物，不放纤尘点太清。人指灵椿期寿考，天将神鼎待功名。诞辰正得三阳节，已与东君助发生。


忆昨飘然下叶闉，十年江海望严宸。遥知驻跸艰危地，尚有忧时老大臣。已起阳城司谏诤，又传陆贽掌丝纶。为公细数能文士，几个麒麟阁上人。


往时束带侍明光，曾看挥毫点御床。只道骅骝已腾蹋，不知雕鹗尚摧藏。官居四合峰峦雨，驿路千林橘柚霜。莫为艰难归故里，汉庭今重甲科郎。


五百年来间气钟，堂堂皎月众星中。钧陶四海规模大，心膂三朝礼貌隆。寿杖特尊黄发老，衮衣重拜黑头翁。彭聃岂足为遐算，直与升平到不穷。


开心未用饮门冬，老去何妨万事慵。胡虏近闻归绝漠，洛阳无复化为烽。休官昔愧陶彭泽，受禄今惭邴曼容。谁似侍郎春思乱，解言花影日高重。


晚涂淹泊向谁论，白发名卿肯见存。雒邑风流馀此老，故家文献有诸孙。寺连狭径曾倾盖，船拥清溪尚一樽。小驻鄱阳未宜远，欲凭书尺问寒温。


鹫岭云何锡杖飞，汉家社稷要扶持。衮衣人共尊姬旦，木铎天将以仲尼。亿万生灵俱再造，百年寿考复奚疑。欲枯沧海濡秋兔，来写门生献寿诗。


排闷径须沽酒饮，贮愁端为作诗慵。连声倦听城头角，落点惊飞塞上烽。闻道久闲金騕袅，有时高卧绣芙容。年来自说无尤物，已结维摩按两重。


家近锦江归未得，见人之蜀便凄然。闻君细说开州好，劝我来依刺史贤。当路尚多屯虎兕，远湖曾否息戈鋋。何时万里云沙静，稳上沙头上水船。


手扶日月补圜穹，锡第庸旌再造功。乐奏钧天迎骑拥，诗歌湛露晏堂丰。属车临幸龙颜喜，拔宅飞升帝眷隆。燕雀非惟依托计，华夷亿万赖帡幪。


扫地焚香元自喜，傍门骑马向来慵。田园此去须安枕，海岱今年不举烽。已分瘦藤扶病骨，生憎明镜写衰容。两公故是经纶手，只问腰金早晚重。


汉阁西头千步廊，与君长夏对胡床。阴阴桧色连宫草，寂寂棋声度苑墙。细乳分茶纹簟冷，明珠擘芡小荷香。身今老病投炎瘴，最忆冰盘贮蔗浆。


偃伯灵台涤翳昏，太平有象更何言。百神禋祀承天贶，万里调元识定尊。复见汉仪难并举，请观周乐足同论。秉钧当轴诚知体，坐使先生道满门。


乃翁名见豫章诗，学术传家有大儿。四海共推文赋早，三年应讶省郎迟。生逢侧席求贤日，即是摩霄耸壑时。若到朝廷问衰朽，为言藏缩畏人知。


往岁沧波转地流，是身如沫信沉浮。初闻盗贼奔他境，渐见衣冠集此州。病欲深耕归谷口，禅须末句问岩头。膺门也自知人喜，有客清真似子不。


见子京江尚少年，大梁重见已翩翩。顷来更觉文章进，他日宁容老病先。梅谷旧题幽谷引，橘陂新和渼陂篇。常惭散吏空称赏，不敢吹嘘上九天。


忆在昭文并直庐，与君三岁侍皇居。花开辇路春迎驾，日转蓬山晓曝书。学士南来尚岩穴，神州北望已丘墟。愁逢汉节沧江上，握手秋风泪满裾。


城西鼓楫又城东，不待溪分上下风。碧树垂柑间黄绿，冰盘行鲙簇青红。横塘日暮林峦合，断岸秋来浦溆通。安得此身无世累，便随渔艇入空濛。


集英春殿唱诸生，日转觚棱晓色清。近侍皆分金带赤，内人争看雪衣明。罢朝诏赐群公坐，合殿欢传万岁声。我老倦随宫漏永，江南归去听鼍更。


漠漠春云晚自生，广寒宫里未为清。花深曲水潺湲出，柳暗长廊胧

      

十月舟藏芦荻林，客衣顿觉夜寒侵。乱离祗有穷途泪，勋业都无过去心。敢恨青鞋蹋江浦，近传黄屋渡淮阴。中兴气象须公等，是日频闻正始音。


马革包尸誓此生，岂知今日塞尘清。强随举子论兵要，直为君王下诏明。老将犹能贾馀勇，少年未分怯先声。元戎十乘他时事，莫厌边亭夜报更。


少年饶舌类丰干，老似鸣蝉不耐寒。无复酒杯同设席，几思斋钵共开单。便从此去真差易，未有生涯良独难。樗散郑公官益冷，雪中何以继朝餐。


已对丹墀眼尚生，金茎晓露逼人清。非关董相三篇切，自是重华四目明。勇似风摧山岳势，罢如雷卷海波声。曾叨应奉宫门外，老去空惊岁籥更。


未用船头报水程，为君持酒打愁城。青山久负当年约，白发多从客路生。点检转工新句法，揩磨难减旧风情。小留莫道无供给，一味东篱有落英。


海上飞来百尺山，三呼万岁亦迎銮。春连禁籞常年早，夜近清都特地寒。不见星桥开铁锁，似闻雷鼓落铜丸。起呵冻笔哦诗罢，月傍蓬莱汉阁残。


寺南寺北竹阴浓，背日茆茨雪未融。为厌呢喃说禅病，故将

      

夜直沉沉浴殿南，春风想对百花潭。藤床转枕寻馀梦，粉壁题诗倚半酣。追记旧游时一笑，劝参真理莫多谈。白头粗试丝纶手，归去扶犁意亦甘。


杜陵穷老觅桤栽，不似何郎种笛材。三径莫忧荒草合，一樽如与故人开。未堪急雨枝枝打，便有幽禽日日来。坐诵东坡食无肉，诗肠日午转饥雷。


祇园寺里长连榻，衲被蒙头坐五年。忽忆山中有尊宿，欲来言下觅真诠。萧萧野店云生钵，渺渺江津月入船。一段孤湖千里去，不知何事苦参禅。


皇华使者下沧洲，十载题舆记旧游。欲信随车翻雨脚，请看转漕跋船头。飞腾已入西清殿，徙倚犹寻北固楼。肯与故人跻石径，松风声里度鸣驺。


长年眼力怯看书，每见先生愧腹虚。犹觉是身多净业，欲投禅客问真如。向来水驲分襟罢，常记河梁握手初。从此论交同毕杜，巷南巷北莫相疏。


归老江湖久自盟，睡馀且复对空枰。重来内阁人初健，惯蹋天街马不惊。已喜刘歆分七略，尚传韩愈诲诸生。太平润色须公等，应许吾兼吏隐名。


公才岂止剧曹郎，肯向明时氏庾仓。会有绫衾趋汉署，不须锦缆系吴樯。青箱教子书千卷，白发思亲天一方。看我飘然五湖去，栈羊筛酒送归艎。


使君直气旧凌空，帐下森森已八龙。倒屣休迎王节信，同舟未许郭林宗。我无草舍容朱毂，君有诗声抵素封。危坐正衿殊不惯，归从短褐醉千钟。


百里烟云堕目中，天戈直捣大槐宫。已烦宠数褒申伯，更遣羌戎识晋公。玉帐旌旗皆喜色，铁林鼓吹自春风。应磨万丈燕山石，独揽宣和第一功。


京口寻山每见携，鹤林问法更追随。本无物累那成癖，肯借人书未必痴。食粥往年容乞米，一樽今日细论诗。邗沟好去春风暖，莫忘椎冰共载时。


东游两见鹤林春，晚愧先生作并邻。樽俎每留仓猝客，典型犹识老成人。系舟一笑都门外，卖剑归耕颍水滨。意气年来类儿女，别离不觉泪横巾。


两都宾主尽雄名，我独何人共宴荣。微服岂宜从刺史，瓦巾端为访先生。山阴甚愧群贤集，蜀客初无一坐倾。庾亮兴来殊不浅，临风数语逼人清。


欲问琴聪水镜篇，朅来端为著幽禅。五更下马呼残梦，数面成亲似宿缘。伏脑怜君有犀骨，腾身笑我不鸢肩。白头奔走襄阳道，空诵新诗忆浩然。


年少场中晚节寒，去年挥手下天关。何人肯蹋风波路，自古难言骨肉间。十里即应归汉阙，一帆从此别淮山。舣舟如得僧伽印，未用将身付等闲。


时人会傍高门走，独肯来游翰墨场。已有哲兄如叔度，定知吾子胜文强。长淮白浪摇春枕，故国青山接夜航。乞得功名归遗母，未应深羡绿衣郎。


海气昏昏又啸风，一杯扶病要时供。三年闭户儿童怪，千古闲情我辈钟。若得黄甘应手种，更求青李莫函封。疏顽自笑将安适，寄谢江山好见容。


河东有句不空传，但寄襄阳孟浩然。多虑皆能成白发，一尘莫遣到丹田。此身彭泽杯中老，浮世邯郸枕上眠。常恨今时无大雅，看君发愤补亡篇。


斯文万古照乾坤，削简沉碑仅免燔。在处自应神物护，从来难为俗人言。仙官下取馀无几，夹壁深藏尚半存。异日亡书购三箧，吾知汉相有贤孙。


藤床瓦枕快清风，破闷文书亦漫供。乡信未传霜后雁，羁怀生怯晚来钟。淹留已办三年计，流落应无万户封。犹有壁间诗句在，他时谁肯写尘容。


当年贤路杂薰莸，叹息诸公善自谋。今日在前皆鼎镬，后来知我独春秋。海边已击师襄磬，湖上新逢范蠡舟。惟有书生最无事，不妨挟册更西游。


居士年来净目尘，空花岂复问陈新。北游岂识无为子，东第常叨不速宾。忆昔扁舟轻白帝，何年一室老青神。飘然又指淮山去，傥更山中得异人。


上人归去家何许，万竹深围一把茆。蹋尽丛林参白足，却来江槛俯青郊。夜阶蔌蔌风翻箨，春路冥冥雨放梢。肯拚清阴分百十，暮年思与子论交。


人间异物费元功，水与银河一线通。谁掷两杯浮浅绿，忽逢丫髻插残红。漫誇造物偏江北，疑有遗民聚海东。天子不收祥瑞奏，坐忧芳质朽泥中。


定林何有惟脩竹，急唤清樽趁午阴。曲槛以南青嶂合，高堂其上白云深。人犹未识官曹意，风自能披我辈襟。是夜琴弹醉翁操，笑呼明月作知音。


湘南第一境，山水足娱人。塔占飞来石，僧留过去身。云泉苍壁曙，竹树绛园春。羡尔安禅客，翛然不受尘。


皇穹符宝运，嵩岳降真贤。明月中秋后，黄花九日前。潭潭新紫府，叠叠旧青毡。遐想云椿庆，春秋合几年。


且向家山一笑欢，从来烈士直如弦。君今振锡归千顷，我亦收身入两川。短世惊人如掣电，浮云过眼亦飞烟。何当与子超尘域，下视纷纷蚁磨旋。


对镜佳人艳质同，微风更许暗香通。凌波斗作拖裙绿，行雨翻愁裛脸红。欲写新图过淮右，从今胜地自城东。有情邢尹空争宠，岂悟荣枯一瞬中。


此身不拟堕尘缘，长恐惊鸿落响弦。蹋尽世间千涧壑，归来胸次一山川。深宫木末犹秋色，故国天涯只暮烟。凭仗道人分石甃，要看庭下玉龙旋。


日月驱车及莽苍，今朝一眼楚山长。共看社燕将雏急，谁见秋鸿刷羽光。晚渡河流皆倒影，夜题驲壁作斜行。道边草木应相笑，解笑年来为底忙。


老子真祠地，君来觅纸题。文如士衡后，年与正平齐。闻说钟陵郡，官居章水西。涪翁诗律在，佳处可提携。


天遣吾曹与世疏，那将穷技学黔驴。只今年少身多病，是处愁深泪溅裾。此去不须论塞马，向来犹有葬江鱼。虚名只用惊儿辈，要作生涯墓志书。


铁锁铜镮一一开，肩舆不问主人来。已登白塔吾休矣，更上红亭子壮哉。世外清欢须邂逅，城头落日共徘徊。云楼五月沧洲趣，羞杀初无八斗才。


听说宜黄政，他邦总不如。里门喧诵读，村落罢追胥。纵未分侯印，犹当拥使车。此诗无丽句，聊代荐贤书。


徐郎胸次已冰清，北寺清游更绝尘。不欲茹荤缘道友，肯来出郭是诗人。怜君远客情能尔，看我题名墨尚新。谁有好方扶脚力，故乡归去蹋峨岷。


故老凋零尽，君犹识了翁。深知名节似，不但里闾同。政府方交辟，高贤岂久穷。他年汝溪上，伴我钓秋风。


楼高应在月明边，目断西山万里天。拟唤谪仙归贝阙，翻愁快马蹋琼田。词锋易破孤虚阵，酒令难欺赏罚权。放盏成空君莫叹，明年千里共婵娟。


野寺瓶罂至，吾庐水竹幽。开缄喜风韵，唤客少淹留。蕨带寒山酱，笋兼头子油。谁能知许味，一饱并无忧。


病鹤羞垂翅，疲驽困络头。空悬彭泽印，看上汝南州。好去营茆栋，相依老荻洲。忘忧得佳句，不敢比扶留。


郡戟苍山上，平分二水流。四时无疠气，五管有贤侯。静契罗公远，禅参帛道猷。人生一麾乐，不必向中州。


有人谈五岭，崷崒象衡庐。地长十寻竹，波跳三尺鱼。看公罗鈇钺，笑我老耕锄。敢望频书札，相望万里馀。


丧乱乖离数，衰慵问讯疏。新霜上须鬓，老泪湿襟裾。忽报迎车骑，遥知奉玺书。岂惟谋郤縠，文亦似相如。


盗贼犹如此，苍生困未苏。今年起安石，不用哭包胥。子去朝行在，人应问老夫。髭须衰白尽，瘦地日携锄。


昔坐甘陵党，频年堕崄巇。斯文今烜赫，隐吏已衰迟。俊茂推之子，飞腾值圣时。诸公宜改观，相国旧深知。


自罢黄州守，殊方任转流。宁论九年谪，已判一生休。此士真材杰，诸公定挽留。傥归存老病，车骑拥西畴。


不谓张罗地，时能问字过。欲为衰朽托，将奈别离何。比岁开三馆，君才中十科。待平澶卫了，加思颂元和。


缓寻随父老，偷折饫僮奴。的皪连僧舍，馨香到客厨。题诗郡丞至，问俗使华俱。只道千缣易，良田岂易图。


万里投殊俗，馀生老一丘。尚怜之子秀，能慰此翁愁。只欲连墙住，胡为下邑留。黄尘诗思尽，乞与四山秋。


水边卢舍寺，朱实绕霜荣。棘刺防来密，筠笼赠岂轻。谁为嘉橘诵，自拟渼陂行。莫讶归时黑，吾兼吏隐名。


老子幽栖地，劳君久见存。夜毡从栗爆，午盌看茶翻。旧事时追忆，深禅得细论。还应雪峰老，领众待云门。


下蜀追随日，欢言一散愁。篮舆转陂路，小楫渡潮沟。万里家何在，三年淹此留。犹欣迟暮眼，见子并英游。


不谓英灵汉，犹怜老病翁。回舟残破岸，驻锡涅槃宫。复作千山去，真成一段空。直愁林下乐，从此更谁同。


白头逢世难，无地可推愁。晓日瞻天阙，春风忆御沟。他年余老蜀，万户子封留。尚记临川郡，溪山烂漫游。


忆宰分宁日，逢师溪水头。裁书访彭泽，倚杖话荆州。幻世吾方梦，迷津子作洲。禅心如密付，更为小淹留。


犹记一麾出，敢论三顾频。馀生过飞鸟，幻事捏空巾。学道无疑怖，忧时有主臣。买舟苕霅去，我亦号玄真。


李侯梨饤坐，风味胜仁频。投老须鸣玉，相看尚秃巾。便应寻木客，何必问波臣。不复来城市，从人笑我真。


邂逅他乡识，艰难此地逢。扁舟逆春水，一钵趁晨钟。便欲依风穴，宁辞上雪峰。老禅行履处，著眼看机锋。


蒂是团青蜡，花非刻素纨。直言南雪少，犹自北枝寒。白发迟明折，清香带暝看。有情亭午日，慎莫苦摧残。


麦秋宜晚起，况复雨频频。桃竹犹能杖，柴车未可巾。闲分酒贤圣，静记药君臣。会有骑鲸李，来陪贺季真。


忆在昭文馆，垂绅看立朝。敢论同自出，但喜识高标。有子仍持橐，如公合珥貂。伤心邺城路，宰树结寒飙。


山居有幽事，小雪破梅心。的皪明阴壑，玲珑挂晚林。吹香撩远兴，弄影慰孤斟。剩欲留长在，霜枝半不禁。


直道居中少，长才举最频。初闻挽红粟，又往破黄巾。代北犹屯虏，山东有未臣。看公为世用，容我任天真。


籍甚中山守，风流世有人。猎围边月晓，筵蹋塞花春。金絮盟犹在，灰钉事已新。使公长卧护，何地起胡尘。


昔在昭文馆，从公侍赭袍。笑谈倾盖旧，风采照人高。便欲参藜杖，那知奠浊醪。不堪西北望，松柏暮风号。


卧病京华客，尘缘种种轻。共谁倾盖旧，之子逼人清。笔倒三江水，诗专五字城。白头听讽诵，浑觉黑丝生。



        缓寻翠竹白沙游，更挽藤梢上上头。岂有危巢尚栖鹘？亦无陈迹但飞鸥。经营二顷将归老，眷恋群山为少留。百日使君何足道，空余诗句在江楼。

      

慵便纱帽滑，病起葛衣轻。白露含花动，黄流带月清。思君开酒阵，是夕破愁城。但恐何平叔，常谈笑老生。


内阁论思密，西班步武清。谁无子隆贵，独被主恩荣。带曳黄金重，鞍飞白玉轻。旧时行乐地，箫鼓入佳城。



        故人来从天柱峰，手提石廪与祝融。两山坡陀几百里，安得置之行李中？下有潇湘水清泻，平沙赤岸摇丹枫。渔舟已入浦溆宿，客帆日暮犹争风。我方骑马大梁下，怪此物象不与常时同。故人谓我乃绢素，粉精墨妙烦良工。都将湖南万古愁，与我顷刻开心胸。诗成画往默惆怅，老眼复厌京尘红。

      

忆昔平原客，曾叨十九人。怀沙正愁苦，负土更悲辛。册府三年滞，枢庭一见新。今来挥涕泪，为国惜良臣。


致尔自何处，初来犹索腾。真宜少陵觅，未解柳州憎。婢喜常储果，奴嗔屡掣绳。报君无一物，试为斸寒藤。


义苑曾深入，词源更力探。经纶黄阁再，宥密紫枢三。盛德今谁似，高名古所惭。伤心旧宾客，望哭府潭潭。


石窌恩虽渥，潘舆恨已遥。南天丹旐湿，朔吹穗帷飘。不复迎船笋，惊闻引葬箫。九原封若斧，泪溢冶城潮。



        请诸君著眼，来看我、福华编。记江上秋风，鲸嫠涨雪，雁徼迷烟。一时多人物，只我公、只手护山川。争睹阶符瑞象，又扶红日中天。因怀下走奉橐鞬。磨盾夜无眠。知重开宇宙，活人万万，合寿千千。凫鹥太平世也，要东还、赴上是何年。消得清时钟鼓，不妨平地神仙。

      

旧德凋零尽，惟公尚典型。遂无宣室对，徒有景钟铭。志欲兼三代，文皆刺六经。何由瞻傅说，但觅泰阶星。


著叶团青盖，开花炷宝熏。遥知三径馥，尚隔数家闻。但取芳菲袭，无劳灌溉勤。藉令摇落尽，子自有清芬。


去蜀且万里，寻师踰十年。初犹学搜句，老渐欲参禅。晏坐蒲团破，游方草屦穿。还家何所得，笑上峡中船。


县郭连青竹，人家蔽绿萝。地偏春事少，山迥夕阳多。暗水批崖出，轻舠掠岸过。传呼细扶柁，吾老怯风波。



        舜德尧仁化犬戎，许提河陇款皇风。指挥貙武皆神算，恢拓乾坤是圣功。四帅有征无汗马，七关虽戍已弢弓。天留此事还英主，不在他年在大中。

      

石路天新雨，问僧何日来。云求法舍利，庶用镇崔嵬。我有一句子，不从黄卷开。相逢未可举，伫子卞山回。


早学汤休句，中参鲁祖禅。举花曾有省，持钵尚随缘。雪满商山屦，风号灞水船。谁怜功行苦，乞与一囊钱。



        金粉为书重莫过，黄庭旧许右军多。请看今日酬恩德，何似当年为爱鹅。

      


        学诗当如学参禅，未悟且遍参诸方，一朝悟罢正法眼，信手拈出皆成章。

      

几番梅雨，蒲风过、端阳后。细数月轮，犹待双蓂秀。戏彩华堂宴，设帨朱门右。酌金荷，争献寿。蟠桃新熟，阿母齐长久。一门奋建，攀桂客、无双手。好事来春在，杏苑联蓝绶。应继琼林董，却胜燕山窦。夸盛事、真罕有。金花封诰，管取重重受。


镇淮楼下旌旗，晶明辉映云山阁。宸旒倚重，折冲千里，无逾秋壑。缓带轻裘，纶巾羽扇，从容筹略。使毡裘胆破，丁宁边吏，无生事，空沙漠。二十四桥风月，称迷楼、卷尽帘箔。绂麟华旦，饱吟玉蕊，款簪金药。驿骑朝驰，宝鞍赍赐，御筵宣押。更赐环促召，中书入令，作汾阳郭。



        丹鹤结青士，玄鹿侍苍官。寿仙堂下，应伴凫舃戏莱斑。麟记当年绣绂，燕剪今朝彩胜，淑气逐椒盘。孕毓阳和粹，独占一春先。平淮了，勋业盛，傲东山。中原犹待经略，趣诏凤池还。更数尧阶五荚，又上华封三祝，千载圣须贤。即拜玉枝赐，长冠紫宸班。

      

招牌名一鉴，数学得来真。以子胸中易，照他天下人。穷通窥见影，贤佞写成神。莫但为人监，回光监子身。



        镇淮楼下旌旗，晶明辉映云山阁。宸旒倚重，折冲千里，无逾秋壑。缓带轻裘，纶巾羽扇，从容筹略。使毡裘胆破，丁宁边吏，无生事，空沙漠。二十四桥风月，称断楼、卷尽帘箔。绂麟华旦，饱吟玉蕊，款簪金药。驿骑朝驰，宝鞍卖赐，御筵宣押。更赐环促如，中书入令，作汾阳郭。

      


        五云楼阁阆风高，玉女轻轻月下敲。軿御为人催凤驾，功名报我在螭坳。寒灰草出千言妙，爇烬诚由一念交。何事赋诗徵速和，一吟聊解子云嘲。范君仙吏术何高，欲祷灵扃只一敲。借箸立谈神斡运，画灰成字势盘坳。三钱舞卜堪为侣，五斗师来可缔交。神力也须人力附，寄言诗将莫轻嘲。

      


        几番梅雨，蒲风过、端阳後。细数月轮，犹待双蓂秀。戏彩华堂宴，设帨朱门右。酌金荷，争献寿。蟠桃新熟，阿母齐长久。一门奋建，攀桂客、无双手。好事来春在，杏苑联蓝绶。应继琼林董，却胜燕山窦。夸盛事、真罕有。金花封诰，管取重重受。

      


        记得花筵，巧夕星河，初度女牛。更四双蓂荚，十分桂魄，中元佳致，妆点初秋。蔼蔼非烟，濛濛如雾，锦水郁葱佳气浮。人人道，是王孙帝胄，今日东朝。银潢万叶源流。见一点长庚辉绛霄。似东平为善，河间献雅，风流酝藉，西汉诸刘。恰遇称觞，蓬壶歌缓，满酌蒲萄双玉舟。椿松等算，年年醉傲，花马金裘。

      


        四十头颅昨自知，行年懒问斗牛箕。才如昭纬甘居下，命若夏侯徒抵疑。蟠屈尚怀云雨志，坚刚犹励雪霜姿。阶前松已围三尺，一笑仍烦季主推。

      


        丹鹤结青士，玄鹿待苍官。寿仙堂下，应伴凫舄戏斑。麟记当年绣绂，燕剪今朝彩胜，淑气逐椒又盘，孕毓阳和粹，独占一春先。平淮了，勋业盛，傲东山。中原犹待经略，趣诏凤池还。更数尧阶五荚，又上华封三祝，千载圣须贤。即拜玉枝赐，长冠紫宸班。

      


        鲁台昨夜已书云，喜报今朝纪绂麟。五色祲呈迎瑞气，一阳道长庆亨辰。定知昴宿钟英质，须信长庚现后身。敢效髯秦诗格献，蓂敷十一寿千春。

      


        镇淮楼下旌旗，晶明辉映云山阁。宸旒倚重，折冲千里，无逾秋壑。缓带轻裘，纶巾羽扇，从容筹略。使毡裘胆破，丁宁边吏，无生事，空沙漠。二十四桥风月，称断楼、卷尽帘箔。绂麟华旦，饱吟玉蕊，款簪金药。驿骑朝驰，宝鞍卖赐，御筵宣押。更赐环促如，中书入令，作汾阳郭。

      


        招牌名一鉴，数学得来真。以子胸中易，照他天下人。穷通窥见影，贤佞写成神。莫但为人监，回光监子身。

      


        彻夜盆翻天井潢，回澜谁障百川狂。鲲方怒翼思溟海，鼠已摇牙伺太仓。秋着屏山惊客枕，润添衣笼费炉香。惠连应记池塘梦，近有书来说对床。

      


        积阴成久雨，浃日掩三辰。吏已疲祈祷，天方杀怒嗔。但愁云似墨，那顾月如银。磋负中秋约，嫦娥莫妒人。

      


        蓂荚飞双，桂分缺二。金风已肃深秋意。萱庭戏彩恰称觞，蕊宫仙子天台裔。鹤发童颜，龟龄福备。孩儿书额添三字。常将机训付儿孙，取青行拥潘舆侍。

      

割鸡何惜用牛刀，老大无心赋畔牢。多少少年腾上速，几人曾得见霜毛。



        几番梅雨，蒲风过、端阳後。细数月轮，犹待双蓂秀。戏彩华堂宴，设帨朱门右。酌金荷，争献寿。蟠桃新熟，阿母齐长久。一门奋建，攀桂客、无双手。好事来春在，杏苑联蓝绶。应继琼林董，却胜燕山窦。夸盛事、真罕有。金花封诰，管取重重受。

      

石濑沈舟事可吁，万签出水已沾濡。本来一卷无成坏，为问冯夷浸得无。



        月旦评犹在，题舆事已非。田园宁作计，鸥鹭本忘机。此地期相款，终天愿忽违。西风送丹旐，老泪不禁挥。

      

割鸡自叹非初意，有底徘徊绊此身。官事未知何日了，溪边谁识望云人。



        淮海相逢便说诗，新来匡鼎解人颐。句中有眼人谁识，弦上无声我独知。每见朋游谈警策，偶因王事得追随。西湖近报梅花约，归趁东风第一枝。

      

眼底群山入望来，搀天苍弁独崔嵬。年来怀抱谁关锁，祇傍登临醉里开。



        杖藜何日返林坰，梦想西山几草亭。丛菊暂为三径别，垂杨又见两番青。宦游知己云中月，市道交情水上萍。多事不烦渔父问，铺糟久矣忘偏醒。

      


        家山入望更贪程，造物无心雨与晴。今日莫愁明日近，一程但作两程行。生须快意何尝梦，久不还乡亦自惊。亲戚固应情话在，争先僮仆已欢迎。

      

秋风丹桂共徘徊，应是姮娥著意来。端为五人俱赴试，五株更遣一时开。


酒红拂拂借苍颜，一笑忘形尔汝间。早晚小槽新酿熟，能来把酒对南山。


先春破白风回面，半夏传黄雨著腮。俯仰年华共流转，不愁无酒且颜开。



        诗翁怀抱十分秋，探借重阳作胜游。莲社政须陶靖节，竹林未羡阮陈留。逢僧应说无生话，顾我何如不击舟。明日黄花须斗酒，莫将容易换凉州。

      


        雷车谁唤阿时推，酿雨云头簇不开。猛热急欣江汉立，先声偏上竹梧来。高唐赋就何曾梦，杜曲诗成不费催。颇欲灯前同夜酌，却愁牢落馈无台。

      


        领邑西来物物违，只应松竹旧相知。宽心雨意浓如酒，满眼秋怀总是诗。惭愧不才劳抚字，平生何意羡轻肥。飘然傥遂归田赋，食蘖毋忘在莒时。

      


        寒天短日少晶辉，薄暮边城鼓角悲。外使方将接踵至，淮民未有息肩期。吁嗟道路频牵挽，表里河山几合离。闻道遗黎尚思汉，中原恢复定何时。

      

相得诗人我与公，浙江从此隔西东。年来已是难为别，更在山中风雪中。



        渔蓑江上晚垂钩，艇子何如唤莫愁。相伴梅花开庾岭，宁将斗酒博梁州。夜归深巷闻惊犬，岁稔无人见佩牛。明日楼前增伟观，试看银海戏群鸥。

      

未数骚人赋落英，新诗贻我底能清。笔端挽得东风住，侯喜真惭浪得名。


堂馈流涎玉面狸，也知臭腐出神奇。分无竹叶浮酥面，尚想梅花映雪肌。渠幸腊前能漏网，人言春后亦非时。吾侪口腹真馀事，莫倚雄豪浪赋诗。



        不向龙祠小乞灵，连宵那得雨冥冥。势方聚处中心喜，声渐微时侧耳听。便觉田头秧稻绿，更夸陇首麦苗青。丰登自此无公事，只有棠阴蔽广庭。

      

眼中犀角无馀子，膝下荆兰总一般。纵有家声报消息，未如一见始心安。


回首龙山忆孟嘉，诗成醉墨带烟霞。风流多谢佳公子，遣赠扬州几度花。


著瓦霜威重，侵窗月色昏。相依纸帐梦，犹胜火炉蹲。伸脚三更稳，回头一笑温。温柔非老事，付与少年论。


芡实尝新又一年，溪堂风物想依然。软温初剥浑如旧，只欠高谈惊四筵。


缺落槿篱须补缀，稀疏菜甲欠锄耘。芙蓉泣露坡头见，桂子飘香月下闻。策杖却愁成独往，举杯谁与醉浓芬。欢悰莫讶年来减，触目无非是忆君。


新向坡头种牡丹，更开小径傍层坛。先生倍费栽培力，俗子那容取次看。应有司花来守护，更须插槿与遮栏。何时一醉酬心赏，屈指春风半岁宽。


扶筇行雪又寻梅，花下冲寒要一杯。好事有谁能问字，可须能载曲生来。


只欲昏昏睡晚晴，惊飞蝴蝶梦难成。凭谁弹取山禽去，厌听窗前聒聒声。


老龙高卧古灵湫，唤醒须烦尺简投。澒洞溪云随起雨，渺瀰陂水急通沟。定看田里还丰岁，且豢鸡豚作好秋。可是蓝田修故事，为民精祷益同忧。



        谁与天公沃亢阳，洒尘微雨仅毫芒。只忧南亩频年旱，敢爱北窗通夕凉。何物兴云须蜴晰，几时舞野定商羊。会当直入雷霆室，戏掉狂车下大荒。

      

四时甘味著边头，百斛船中酒拍浮。但得有钱能办此，何须左顾羡馀不。



        雨声天外倒银潢，枕上才闻喜欲狂。鼓吹不须教两部，稻粱行庆有千仓。青缸照影花无睡，红袂行云梦有香。最好空阶泻檐溜，却疑并舍压糟床。

      


        曳杖携壶意颇长，了无风雨破重阳。团栾饤座橙方绿，蓓蕾扶篱菊未黄。醉里茱萸须遍插，尊前鸿雁政成行。持杯快嚼夸强健，只恨双螯未著霜。

      

东风已放二分春，小小犁锄手自亲。多少软红尘里客，岂知林下有閒人。


青帝工夫在牡丹，花开时节奈春残。坡头况有狂风雨，莫惜金刀剪取看。


故里经年别，虚舟尽日浮。有书谁与寄，目送雁横秋。


南坡地脉生来瘦，根垡移栽却要肥。说与园翁须早计，莫教春事与心违。


满城数日庾公尘，性恶蓝田易得嗔。莫怪向人多白眼，祇缘错见宰官身。



        怀人玉树向风前，明月中秋动隔年。胜处杯中忘尔汝，几回纸上落云烟。已能命驾来吴苑，未许回舟指霅川。顾我从来无此客，渔蓑那得恋江边。

      

缓步诗成不用催，松门开径破莓苔。池塘梦草人何在，风雨连山子独来。望断惊鸿怜片影，愁生雊雉应游媒。仆夫忽报天将暮，又是篮舆寂寞回。


幸然头角未相疏，交道从来笑耳馀。短棹忽来还又去，得非蝴碟梦周欤。


欲知吾祖庆源深，山下龟泉色更澄。况有西枢铭志在，吾诗正好刻碑阴。



        诗礼传家旧，田园晚岁丰。月评犹未改，露挽遽成空。曲巷连桑荫，幽岩长桂丛。南坡吾独往，无复访邻翁。

      

风雨年时政不佳，山翁无酒向谁赊。又还九日看黄菊，却喜晴天映碧纱。有底尊前悲节物，只应醉里送生涯。明年遍插茱萸处，目断西飞雁影斜。



        万亩坟山遍野阴，几年樵采到如今。藩篱有限重加护，斤斧无端免见侵。缺处更须频检校，暇时何惜一登临。先君暗里应倾倒，方信流长源更深。

      


        有客传新句，呼儿整旧书。劳生徒扰扰，不动只如如。病瘧犹怜我，流行也到渠。平生真莫逆，裹饭肯踌蹰。

      

屏里一斑窥豹管，钗头千粟缀鹅黄。角巾堕晓花同梦，月帐含秋影亦香。



        花开春已去，春在此中藏。可恨芳菲晚，翻令气味长。繁阴供翠幄，轻暑绚红妆。莫起后时叹，时来未遽央。

      


        听履星辰最上头，一麾得请暂南州。高风凉凛凛推前辈，政路骎骎却倦游。地近枌榆同衣锦，天低雨露密承流。只今廊庙须公等，燕寝凝香莫久留。

      

多少邦人意惨悽，出郊云淡楚天低。马头渐指淮东去，回望孤城落照西。



        璧池鼓箧岁庚辰，蟾窟分枝癸未春。夹侍螭坳司记注，同升凤掖演丝纶。靖言交契从来厚，追想音尘不复亲。拘缀无由陪执拂，招魂楚些为沾襟。

      


        壮观登临引兴长，黄花亭下未经霜。江平雁到涵秋影，野旷鸦归带夕阳。佳节欲酬须酩酊，今年在处说丰穰。楚云不动淮山碧，且缓笙歌釂羽觞。

      

病起梅花未破颜，无言空伴小轩间。也知不是缘诗瘦，却笑相逢饭颗山。



        梦觉谁呼小玉频，分灯魔女笑波旬。暮年禅悦浑知味，少日文章岂有神。赤脚玉川容老婢，绿珠金谷漫佳人。玄冥不是梅花主，开尽南枝付与春。

      


        舂容听履上星辰，玉笋班中第一人。暂藉威名分阃寄，剩留风采照廷绅。何人重记西山雨，老我空伤南浦春。此去莫贪为郡乐，紫枢黄阁待经纶。

      

石应皮里有阳秋，千载潜光待发幽。说与山灵呈伎俩，试令回顾合包羞。


白虹贯日怜精爽，黑蜧拿云怪吐吞。急雨翻盆天借润，摩挲粳稻与招魂。


闺壸高风在，乡闾美事传。宁须伯仁长，更觉寿昌贤。禄养酬初志，恩封慰暮年。侍郎官已贵，遽返阆昆仙。



        忆昔飞凫来上国，作县声名动宸极。今朝颇怪空马群，十年所得真鸡肋。笑指滁阳有佳处，手把一麾留不得。醉翁相望百年间，琅琊自此添颜色。

      


        夜寒那得到帘帷，前拥红炉后翠眉。未致马蹄沙水鳖，且尝牛尾雪天貍。葅寒石芥愁辛鼻，鲊熟雏鹅怯带脂。端的为渠添酒兴，红颜相映玉肤肌。

      

维摩丈室无人到，散尽天花结习空。犹有一枝秋色在，明窗净几胆瓶中。


优钵昙花果有花，不缘诗酒到君家。闻思大士应嫌汝，枉费精神咏绮霞。


照坐彫盘花一簇，满瓮葡萄酒新绿。那知身后更浮名，若论眼前不翅足。


森严风味变腴甘，未必能袪睡思酣。姑为先生宽水厄，却容归梦到江南。


卵石周围也自佳，茅亭稳著不须奢。何心更作扬州梦，十里春风万本花。



        紫鸾栖棘乳溪边，不羡群飞漫刺天。一见交情真我辈，更将诗句洗尘缘。宁唯刮目须三日，恨不从公蚤十年。只恐秋风趣分袂，尺书傥有雁能传。

      

州县丰登公事少，凝香燕寝只吟哦。乐天长短三千首，争似斯民击壤歌。



        摘鲜分送细茸茸，知在春山第几重。包裹雅宜青箬篰，宠珍宁羡赤囊封。䃺惊雪落岩前石，烹讶风生涧底松。堆案文书吾欲睡，赖渠唤醒小从容。

      

堪笑夔蚿不自怜，漫劳胸次险山川。仕途醉眼青红乱，何地强分愚与贤。


小摘情亲自履畦，负霜含露末秋时。绿葵白薤何须说，潘岳当时恐未知。


横足论交万乘轻，富春山水足平生。从教太史占星变，自是难忘故旧情。



        乡评月旦尚依然，旁郡人称别驾贤。邂逅宦途同晚岁，游从太学记当年。谁怜冷落堪为地，我欲吹嘘送上天。荐墨未乾君已矣，漫凭楚挽慰重泉。

      

属和何须蚌鹬持，笙歌鼎沸政相宜。劝君莫惜松醪酒，容我来看柳叶眉。春去自怜莺命友，夜来空费雨催诗。海棠还有风流伴，留得芳菲不恨迟。


鸿头

      

当年书剑走风尘，倾盖桃花一笑春。别去交情浑似旧，向来时事几番新。诗坛雄健看前辈，官路低回愧此身。珍重烦公问消息，双溪烟雨政垂纶。


东君探借小春天，珍重霜馀晓更妍。岂是阳和私拙守，也应春色属诗仙。



        广文官舍自萧然，好事何人与酒钱。惯伴诸生甘寂寞，倦从狷子醉妖妍。静挥绿绮心逾适，渴饮门冬手自煎。畴昔东山怀雅尚，未须轻鄙笑臞仙。

      

倏然尸解去何之，玄圃昆崙定不疑。华表重来千载后，谁人不是冢累累。


天公怜我太徒劳，为散冰花洗郁陶。翻觉篮舆清兴动，风流不减剡溪高。



        是非得丧一毫轻，蛮触何劳角上争。未可轻量天下士，渠知不是彀中英。平生我亦轻馀子，到处君安得此名。勿对秋花叹憔悴，春风回首又欣荣。

      

箕敛陈逋不问年，里胥促迫政骚然。关讥在野重为阱，敢望公家不税廛。


小臣安得雨随车，圣主仁心天地如。一念九重先感格，百神效职敢踌躇。


小儿曼倩尽狂奸，试掉雷车与破悭。慰我农民须早计，怜渠岁事颇相关。斋盂并日浑忘味，诗债如山只欠还。谢令冥顽推不去，毫丝无补亦胡颜。


酒者忘忧物，难教与愿违。未能聊尔耳，时复一中之。全醉无乘坠，偏醒有是非。兵厨那可恋，州绂屡交驰。莫讶台无馈，相逢盖有时。留髡从昔惯，舍盖有谁知。短棹能来往，经年慰别离。何尝有此客，了事笑痴儿。


旌旗小队引朝官，白叟黄童也聚观。我似仙人正骑虎，饥肠过午未朝餐。


菊不能言意自嗟，渊明底事不还家。东篱不负他时约，看取樽前剩著花。


问讯春风笑语温，轩眉花柳自村村。月娥不肯空归去，先为梅花洗睡昏。


拂拭青铜照病颜，勋名正堕渺茫间。缘愁白发三千丈，蚤已朝来见一斑。



        吴侬生长水与云，不采莲花拔蒲根。穷山凿石出奇怪，颠坑仆谷无寒温。宣和倖臣以佞进，横江花石如云屯。造化有此诚疮痏，奈何浮靡夸朴敦。守令诛求星火迫，州县惊扰河涛翻。举觞谁酹栟榈子，我欲从之以为昆。尔来刳作短尾铫，形模简古得全浑。遗君日以烹龙凤，要和松风泻潺湲。弥明讥评二子媿，卢仝风味千载存。搜搅胸中万卷富，倾动笔下三峡源。可怜长安贵公子，饱餐荔支餍河豚。岂知是中有佳趣，目方忏视手不扪。武夫丁字且不识，一礮拟落天骄魂。平生攘臂咤飞石，唾取青衫明主恩。书生调度清且苦，臭味不同谁与论。祝君勿遣羊羹污，以友石供古铜盆。

      


        朝朝粗粝腐儒餐，清坐焚香篆印盘。早计何尝为温饱，倦游谁复念羁单。瓮头社酒欣方熟，篱下秋英渐可看。更寄拈鱼君有味，鼎烹曾覆晋之栾。

      

雨催诗兴笔头轻，饭颗休嘲太瘦生。华动淋漓清夜酌，竹分潇洒暮檐声。



        东风欲动管灰飞，剪彩工夫莫恨迟。残腊竟呈三白瑞，新春元与六花期。羊羔酒好浮琼液，牛尾狸堪削玉肌。欲就江梅赊一笑，前村容有未开枝。

      


        庭空吏散无公事，一枕清风供午睡。列仙之陬渺何许，化蝶翩翩可坐致。梦中意行不识路，神前那有车乘坠。立壁延缘萝蔓绿，滑径行视莓苔翠。南游忽到九疑峰，竹痕班班湘娥泪。箫韶声断苍梧云，石上虚馀千古意。回镳斜经少昊墟，阆风县圃穷幽邃。昆仑铜柱高隐天，河流九曲东南被。高掌远蹠得我惊，二华巨灵留贔屭。三拓却转问勾芒，首冠连鳌谁所置。蓬莱浪自弱水隔，挽仰之间兴已寄。传闻有枣大如瓜，一笑安期方指示。恶风骤起吹船回，未悟此身在平地。咚咚衙鼓忽惊觉，起业恰见群儿戏。叠石亭前作假山，列嶂层峰生诡异。有如中怒互拏攫，或似画眉相妩媚。神獒狮子岂其朋，伏虎卧驼非若类。珠屏九折地不惜，西柱一峰天所弃。眼中乍见已堪赏，梦里曾游俱可志。连筒灌水瀑泉飞，薄岸临坻盘石岿。瓦盘拳石养菖蒲，小有仇池今见二。乃知仙境只人间，跬步不移千里至。向来封国在槐枝，我今此梦真相似。要知万事孰非梦，何物世间能久嗜。有人夜半欲移舟，读我此诗宁不愧。

      

沧浪未濯软红尘，捧檄东来祇为亲。天女不知摩诘病，云何却现宰官身。


嗟予意广与才疏，天下何当贮一幮。尽把饥蚊羁海外，却驱一世入华胥。


杜宇声声苦唤人，应怜书剑走风尘。家山有约蚤归去，莫待来呼祈孔宾。


三尺苍头佩酒壶，篮舆稳度白毡铺。凭谁为把无尘笔，画取先生看雪图。


疏林拂拂见旌旗，短镫翩翩度翠微。十里好山供客醉，一犁春雨劝农归。水流花出红成队，麦雨天连绿打围。投老田园今晚矣，不须五十始知非。


剩欲从公朝暮閒，一溪留我未容还。极思谈笑三秋隔，相望林泉数里间。诗绝一时同郑老，书堂终日憩何山。报来定有吴门信，快矣黄嘉明月湾。


卵石周围砌作坛，更须面面作栏杆。瓜期未用相催迫，准拟来年看牡丹。


自锄稀甲细分畦，忆在西山独往时。便把须弥藏芥子，个中境界有谁知。



        见说江都一骑来，筠篮坏土带春回。不堪羁宦思金谷，宁有诗情似玉台。纶阁翻阶无复梦，乳溪临槛想传杯。殷勤分赠须闻早，社后重阳政好培。

      

玉环天与十分肥，弱骨丰肌不自持。一曲霓裳何足道，承恩应不任风吹。



        贝叶神怡处，南柯梦觉时。月评依旧好，露挽不堪悲。分米谁怀惠，兼金肯拾遗。绀莲华发后，见佛想舒眉。

      

粗衣粝饭不难供，有底令人芥蒂胸。但得千奴足吾事，不须万里建侯封。缲丝何许逢园客，学稼谁能问老农。粗喜近来薪水给，免教雨外急村舂。



        横槊何人解赋诗，东方千骑出郊时。天高霁色旌旗上，地迥秋声鼓角悲。漫授一编黄石老，相从千载赤松期。据鞍矍铄非吾事，惭愧江湖把一麾。

      


        德星天遣出淮濆，玉节光华委十分。可但筹边专馈饷，直须旷土尽耕耘。向来我已惭无效，此去群当勉策勋。尚有龟山风浪恶，得无遗恨雁离群。

      


        故国衣冠后，传家礼法尊。击鲜更下舍，容驷闶高门。河润金挥橐，风流酒满樽。平生阴德事，五世眼中孙。

      


        老龙高卧复何求，韬敛风雷自一湫。不恨如麻无雨脚，却愁生耳有禾头。向来河内惭移粟，此去江边欲具舟。龙若有灵须早计，霖霪莫待火西流。

      

西窗风露不禁秋，时数微萤几点流。识字故应甘寂寞，著书初不为穷愁。倦横如意方三鼓，渴饮门冬自一瓯。喜报灯花知底事，玉虫连夜缀钗头。


饥馑忧渠欲荐臻，大田不雨已生尘。何人有力能鞭石，老令无能漫积薪。诸佛未尝违众愿，上苍宁不悯斯民。诚烦仇览登山履，为扣岩前彼上人。


霏微小雨洒通宵，惨淡寒云覆丽谯。盈尺未成平地积，六花应在半空销。


一杯相属岂非天，目送归鸿付五弦。霜后黄花秋漠漠，风前丹叶暮翩翩。凭栏把酒青山共，即席赓诗红袖传。我亦从来无此客，敢将觞咏断前贤。


伏谒三池上，难穷一壑幽。万山从此起，众水尽分流。暑雨虽愆夏，阴风镇若秋。天高还有目，地险好回头。御府金奁赐，仙坛铁板投。不须忧旱魃，直是起潜虬。圣主思霖切，微臣尽日留。精诚三祷罢，神听一闻不。霶霈斯为泽，迟回恐作羞。奉常司典礼，秋报敢忘优。


绿林深处啭黄鹂，光景浑如初夏时。尚觉风头能瑟瑟，却忧雨脚反迟迟。


功名悔不知津早，自理菟裘吾欲老。不论花木四时春，坐对溪山终日好。


山中秋赏罢，溪上晚归时。出谷秦人望，经湖谢客期。日斜愁路远，风横畏舟迟。章句怀文友，途程问楫师。浅沙游蚌蛤，危石起鸬鹚。落叶飞孤戍，横塘向古祠。行行多逸兴，无处不相思。



        风雨飘摇绀宇摧，百身古佛尽莓苔。政须豪士修檀施，定自诸天打供来。向晚钟鱼犹短气，只今龙象亦生哀。道人莫惮朱门去，会有清莲一朵开。

      

桂华天上正扶疏，万里清光散有馀。厚约本期今夕共，翻云覆雨独何欤。



        缃黄襞积间琉璃，病眼看花喜欲迷。半树斓斑藏雾豹，一秋清绝辟尘犀。谁分仙种来蟾窟，知有生香洗麝脐。天女维摩应大笑，一枝扶上髻鬟低。

      

雪意垂垂漫不收，预愁严凛压貂裘。十分果是滋农谷，一片何妨上酒舟。天远雁飞难寄字，江寒鱼懒不吞钩。欲酬妙唱无佳思，岁恶诗人且罢休。



        屈指西风阅岁华，半年行役苦思家。彩衣归去亲闱好，画角吹残客梦赊。病里中秋慵见月，醉中九日强簪花。朅来又过书云候，节物催人一可嗟。

      


        绿波风驶引征帆，九万扶摇入羽翰。诗句最怜云不定，宦情况与月同寒。襟期莫作别时恶，出处须留晚岁看。漫道江东怀李白，清才应合在金銮。

      


        催科里正莫频频，望麦登场更浃旬。纨绔向来无饿死，黄冠此去罢迎神。田间作苦谁怜汝，天上调元合有人。自叹农家消底物，百金斗米便回春。

      


        此去家山仅两程，不烦鸟语苦丁宁。烟花三月忙中过，风雨连宵构里听。问雁呼卿情大薄，闻鸡起舞意还醒。年来纵迹浑无定，渠亦相怜水上萍。

      


        御府金奁出宝薰，爇来池上定知闻。龙应覆手能为雨，岫岂无心漫出云。秧插高田犹未遍，泉流幽涧恐难分。奉常典礼吾方与，毋作神羞视秩文。

      


        日长官事少，食饱俸钱优。宴坐香凝篆，欲眠书枕头。莫知斯我贵，此外更何求。毕竟归田是，他乡莫久留。

      

风来瑟瑟暮生波，雨后阶前榆荚多。隔叶黄鹂漫愁思，定应春晚不能歌。



        袅娜柔条不自持，锁窗深处最相宜。试教疑手簪双鬓，莫遣新愁上两眉。子建洛神空有赋，乐天杨柳可无诗。为君唤起温柔梦，春草池塘日正迟。

      


        问讯苍官旧，掀髯肯见临。笑谈驱酷暑，朝夕托清阴。便引夷风至，宁容盾日侵。北窗高卧处，靖节是知音。

      

昔过高阳里，尝登通德门。敢违乡党敬，尚想典刑存。乔木萦心曲，空花浥泪痕。定应归净土，何必赋招魂。



        青天遥望片云无，坐待冰轮出海隅。沆瀣已垂梧叶重，婵娟犹惜桂华孤。夜阑红烛休更秉，春满香醑不用沽。且放虚檐歌缓转，恐惊三匝未栖乌。

      

二妙诗情仆命骚，戏驱万象入甄陶。三休亭上频回首，八节滩中稳著篙。巢幕祇应怜乳燕，戴山谁复笑灵鳌。也知廊庙须公等，宁羡华堂数仞高。



        万壑千岩秋欲阑，金商点缀破天悭。未须狂雨相将去，且索西风一笑还。香列酴醾檐萄右，清宜茅舍竹篱间。闻君画柳为眉妩，可复扶花上髻鬟。

      

月娥不管夜深寒，碾尽楼头白玉盘。却要浮云作帷帽，风搴时得一斑看。


王式当年本不来，送涂未远径须回。自怜白璧频遭剑，何许黄金更筑台。夜榻对眠空抚枕，寒炉孤坐懒持杯。权门气燄堪薰炙，况是无资与瓮醅。



        落木惊秋晚，黄共彻夜开。便教双蝶舞，宁是万牛回。有酒须频举，将诗莫浪催。渊明千古意，为汝转徘徊。

      

寒食无多日，梨花又一春。鹿门山下路，真有姓庞人。



        引年归老十星霜，养素遗荣道愈光。可但苍生思谢傅，未应白首愧冯唐。龙光方庆千龄遇，凤诰俄嗟一鉴亡。前辈风流磨灭尽，后生无复见堂堂。

      

何人金印漫垂腰，赤脚怜浓不解娇。老去不因花妄想，沾泥柳絮似参寥。


自笑为容非白璧，从渠入耳有黄华。一行作吏浑无况，两眼新来病有花。


太息仙翁了俗缘，竹轩初日似当年。不禁路冻新霜滑，一诵遗诗一黯然。



        久雨苦不乐，吾庐亦未贫。十旬兼美醖，千亩长脩筠。睡蝶频来梦，歌莺皆恼人。得君新唱和，懒病起精神。

      


        祝君努力且加餐，世路羊肠政屈盘。烹鲤何由问消息，割鸡政自困平单。书生说食真成癖，俗子疑人莫与看。搜搅枯肠有文字，玉州犹爱月团栾。

      

忽然天外片云飞，风雨连江浪溅衣。一笑江神真戏剧，晚晴依旧送将归。


偃息飞檐下，开轩适向东。满床今夜月，只欠与君同。


南浦晴来涨绿波，他乡春事已无多。禅心总作空花观，孤负尊前一曲歌。



        虎丘欲到几年华，灵运何妨不在家。风艇也遭新壩阨，芒鞋可惮去途赊。禅心默会点头石，幻化应羞解语花。忆昔吴王旧池馆，一堪行乐一堪嗟。

      

秋与诗人著意清，不平宁作候虫鸣。閒愁有底能千斛，久雨终当快一晴。富贵时来何足道，英雄天亦不徒生。来宵径就姮娥约，丹桂当年种已成。


白玉盘盂自一家，春工雕琢蚤萌芽。品题况有坡翁句，除却姚黄说此花。



        纷纷蜂子竞生涯，每到花时辄放衙。悬室尽将花作蜡，何人翻以蜡为花。姑从凡卉论先后，若比江海有等差。弄假像真真像假，小儿造物未须夸。

      


        乌台当日选名流，佥谓君才与我优。公议略伸君便去，上恩未报我宁留。自怜秦缓难为疾，岂意良霄尚有莸。况是亲年当喜惧，欲将归计问扁舟。

      

扶桑暖翅接金乌，韝上饥鹰待一呼。悬滴梅梢珠璀璨，堕花桧顶粉模糊。明年翠浪麦须好，何处青帘酒可酤。万里江山谁画得，天开新样雪晴图。


北阙书休上，东山妓不携。宦情元梦鹿，交道只黄鹂。瓜戍怀桐汭，星回直摄提。双凫方欲下，只履又还西。尘土惭书剑，江山识杖藜。青冥甘蹭蹬，素手孰提撕。笑幕空巢燕，怜藩几触羝。兹坡何爽垲，造物复推挤。萧寺钟声远，坊门酒旆低。目行无远近，脚力免攀跻。更喜经前圃，何妨过小溪。烟林轻曳练，云岫近横梯。井邑千家丽，川原四望迷。披榛通曲径，锄麦乱蔬畦。梅杏增奇观，牛羊失旧蹊。道傍知苦李，霜后认红梨。植竹行抽笋，栽杨蚤秀稊。霞蒸桃处处，露怨草凄凄。红白宜相间，高卑未得齐。壶浆旁舍乞，饭裹小童赍。著屐应同谢，登仙不羡倪。芳菲催羯鼓，早晚映榱题。葵绿新含露，芹香旧煮泥。鸿宾天外去，鸠妇雨中啼。密荫真堪托，安枝可以栖。应须回俗驾，未肯厌家鸡。蜂识花前酒，鸦随陇上犁。角看童子丱，齿见老人齯。靖节莲为社，梁侯稗觅稊。问渠何所见，公子岂知嵇。


汉苑梅花妆额半，章台柳叶画眉长。恐因巫峡能来梦，莫学苏州枉断肠。


绀苞紫晕别家春，不属东君自宠珍。丈室维摩元不病，何妨时有散花人。



        山园秀色故堪餐，明月批来白玉盘。小县经年常乏俸，颓墙过午尚悬单。妇兴举案齐眉叹，婢媿添薪墨腕看。无肉纵令人解瘦，却宜相对碧檀栾。

      

轧轧篮舆出暝途，铸钱坞里验青乌。忽然月在千松顶，影落琼瑶满地铺。


薄宦才堪鸡肋比，泥涂风雪不偿劳。折腰始悟青衫左，到底山林一著高。



        望重三朝旧，年过八秩希。股肱康帝室，羽翼傅储闱。北阙恩虽厚，东山愿岂违。苍生犹有恨，不见衮衣归。

      

掩卷支颐万虑轻，家风元是鲁儒生。短檠已入秋堂露，对榻犹便夜雨声。


几多白白与红红，争似淮山小桂丛。簿领沈迷春又过，枉教二十四番风。


三径应缘二仲开，定交笑指岁寒梅。却嫌桃李无区别，下有成蹊俗客来。



        明堂杞梓必兼收，未信英雄老一裘。彭泽不妨聊束带，巴东何事叹孤舟。会须取印大如斗，宁羡封侯曲似钩。咄咄那庸如许事，尊前且食蛤蜊休。

      


        九日登高作胜游，使郡携客此迟留。天连楚观风吹帽，木落淮山菊满头。何处台前犹戏马，几人江上不惊鸥。年来只有身穷健，莫把茱萸浪自愁。

      

今夕知何夕，吾年且暮年。劳生斫桂斧，游宦逆风船。幸不愁婚嫁，何须问计然。男儿有门户，温饱故随缘。


四海斯文一范公，云山江水两争雄。旧碑可惜随烟烬，新刻摩挲恐未工。



        间处田园好，愁边岁月催。事鑫违壮志，吾亦愧无材。有底金千锊，无何酒一杯。漫凭诗遣兴，情至却生哀。

      

雀抱寒柯窗弄影，鸾窥清沼粉匀腮。年来怀抱浑关锁，为尔眉头得好开。



        满城风雨不禁秋，宁是先生懒出游。采菊未成三径约，看囊尚有一钱留。催租有底关诗思，落帽何妨付酒舟。今岁重阳还是客，湖山信美岂吾州。

      


        落日千乌外，青山一望中。买舟群仆喜，兀坐与谁同。旅店孤烟起，田家曲港通。鸥盟暂时乞，又踏软尘红。

      

旧样宫黄羞半额，新番绛领衬陪腮。待簪宝髻连云重，且插铜壶借水开。



        居士胸怀壑与丘，琴山怀抱枕清流。一区宅好真扬子，万卷书多似邺侯。好客亦尝陪俎豆，诸郎殊不废箕裘。人间俯仰成千古，痛念吾乡马少游。

      

一麾又指浙西州，千骑东方且上头。已约好山供望眼，更烦飞雪送行舟。



        那得朝朝琼树新，拥炉添炭费乌银。试呵冻笔还搜句，浅酌香醪未计巡。过眼年华休恨晚，转头天令即行春。纷纷桃李谁知问，只有寒梅是故人。

      

详观白傅一篇诗，长日何须一局棋。字细纵然劳眼力，理长尤是契心期。誇张歌酒浑相似，消遣穷愁亦自知。大节更思公出处，寥寥千载是吾师。


黄奶朝千卷，书灯夜一龛。玄文今尚白，袍色故应蓝。簿领聊尔耳，朝班行矣参。惊雷虽破柱，午寝不妨酣。


香齑捣就有馀辛，细缕初飞白玉鳞。莫遣佳人频下箸，翠娥深处要人颦。


毗卢华藏浩无涯，菩萨何妨且在家。近日不应魔事起，看经顿觉眼昏花。



        别乘词锋不费磨，江山得助想经过。离情柳色长亭暮，愁绪梅腮细雨多。渭北论文须细与，洛南问业念如何。有时尺素频相寄，莫负东来锦鲤波。

      

青桂留连最上枝，待君奋翼到天池。秋莲又喜呈嘉兆，春草何劳费梦思。雅想分香风静处，更怜并影月明时。姮娥似办双荷制，故遣冯夷预报知。



        饥馑忧渠欲扆臻，大田不雨已生尘。何人有力能鞭石，老令无能漫积薪。诸佛未尝违众愿，上苍宁不悯斯民。诚烦仇览登山履，为扣岩前彼上人。

      


        两行丛桂手亲栽，移自深岩远壑来。今夏蒙茸看叶长，来秋端的见花开。早时切记频浇灌，瘦地仍须苦壅培。待得东堂枝可折，满山桃李尽舆台。

      

丛陵蒇事谨秋尝，归路扁舟泛渺茫。剡雪无由访安道，鉴湖空复忆知章。



        已识嵇中散，谁惭王濬冲。鸿飞嗟目断，鹤化骇群空。懒作金门客，宁为铁面翁。后园花木在，回首又春风。

      

冷澹论交味正长，芡盘嘉藕欲同尝。扁舟访我须闻早，莫待西风八月凉。


向道鲈鱼美，须渠太白浮。季鹰归未得，空忆五湖秋。


种秫诗人也未穷，百篇欲就醉颜红。却思白堕相逢晚，不分青铜一笑空。卧瓮更须防吏部，抱琴应不问新丰。何当乞与青田核，圣处时时任一中。


酒熟黄花亦解颜，糟床声落梦魂间。一壶往助齐眉饷，莫遣新愁上远山。



        鼯鼠相将五技穷，东来岁月太匆匆。冷官敢恨知音少，直道难教与俗同。翻忆对床听夜雨，不堪举扇障西风。诗来唤起还家梦，目断成行天际鸿。

      


        珍重栽培意，商量仔细开。花心终有待，诗句漫劳催。莫恨三秋去，须教一笑回。但储千斛酒，端的奉徘徊。

      

黄琉璃色縠波纹，持赠多惭李使君。一枕凉风吹梦去，楚山脩竹正如云。


在陈晚矣叹归欤，似觉年来气味疏。有饭不嫌长脱粟，无车那说更求鱼。



        玉节稽严召，琳宫暂列仙。月华方喜见，薤露忽悲缠。回首长安日，伤心蜀道天。初无封禅议，遗藁总堪传。

      


        缭枝偃蹇傍岩隈，密叶稄层不露才。一色浑疑新酿熟，址分端为好诗开。佳人宜与簪云髻，上客须邀釂玉杯。只恐王孙归未得，小山招隐故应催。

      

紫金岩电间闪烁，宝网香云时吐吞。况有降魔大圆镜，岂因旱魃更游魂。



        清德如公畏四知，流光底事感圆蓍。日边丹凤聊栖棘，月下惊鸿尚拣枝。五十知非惭漏尽，百年强半怪驹驰。买臣富贵犹堪待，莫诵浔阳落魄诗。

      


        洞庭霜橘偶明珠，磊落堆盘照坐隅。九颂固应原取友，千头宁与李为奴。佳名自昔南邦贵，丹实由来北地无。此日满怀三叹息，惸然天地一身孤。

      

莫为弹冠忍一羞，人生富贵等云浮。遥怜城郭重来处，得似山林独往不。


累累火齐忽堆盘，水里硫黄得饫餐。忆得旧时风味在，故人唯有一任安。



        村童先遣扫柴门，检校园芳待置尊。丛菊稍斑溥露点，芙蓉已带着霜痕。诗篇纵好成孤讽，心事凭谁与共论。已是西风悲落木，那堪幽独更销魂。

      

故人别来不作疏，扁舟访我得三馀。一杯相属岂易得，兴尽而返其然欤。



        爱日初看一线迟，门弧喜气又相随。遥知绮席团栾处，正是蓬窗寂寞时。节爱堂中先遣信，富阳驿里旧吟诗。生涯已是千奴办，且泛新阳入寿卮。

      


        长淮东下月西流，起视龟山势若浮。厅岸崎岖须列炬，波涛汹涌更行舟。今秋暴涨尤堪畏，去岁坚冰亦合忧。有底往来能屑屑，痴儿了事几时休。

      


        暑路驱红旆，天书趣紫泥。长沙元忌鵩，太岁又逢鸡。挽铎春风咽，铭旌夕照低。冠车纷会葬，桃李自成蹊。

      

皓齿君家二八年，歌珠曾许听累然。双眉松子元同味，更唾馀花傍绮筵。


巧为诗翁一笑温，白沙翠竹暮江村。天怜孤秀教松伴，一爱清香洗枣昏。


天教英物照阶除，又胜徐卿第二雏。会见五男并二女，宛如合璧与连珠。



        龚庆安僖八十春，绵绵仙李更蟠根。王封一品身尤贵，位冠三师德愈尊。华萼楼边空堕泪，白蘋洲上重销魂。哀荣终始公何憾，节钺貂蝉萃一门。

      


        低唱谁家帐缕金，何如短棹泛山阴。天边雁断无留影，泓下龙寒亦懒吟。着柳便随风作态，欺梅除有月知心。晴光却喜前村动，春事从今日日深。

      

墨云沃日度轻雷，满载随车白雨来。更好夜凉工杼轴，篱根蚤有候虫催。


试著轻衫问晓晴，野棠花下有清明。不如独上江楼去，坐听春潮送橹声。


早禾割尽晚禾青，地下知章果有灵。岂忆鉴湖曾敕赐，连山云雾雨冥冥。



        忧国囊封岂是疎，有才无命信何如。风回册府三山远，星殒郎墙一位虚。贾谊自伤终太傅，薛收若在必中书。哀哉埋玉今何地，却返当年处士庐。

      


        山云泼墨度墙隈，信道鸣鸠唤雨来。骤泻竹梢青幂幂，乱翻荷盖白皑皑。尊前花落愁赊酒，地上钱流错认苔。更愿公家宽赋敛，斯民卒岁亦悠哉。

      

十首新诗逼黄绢，数行妙墨写乌丝。摩挲老眼还惊顾，文采珊瑚斗陆离。


架竹编茅数百家，柴门随分映桃花。春风不办舒州杓，习惯淮乡木杵茶。


想见先生喜见颜，登临今在翠微间。兹游便是扬州鹤，不用持钱更买山。


云气四蒸雷蓄怒，山雨一来风借助。抱头乳燕窜低檐，噤口黄鹂在深树。竹围万槊齐惊呼，老松不动如亚夫。何人笔端带三昧，画作竹堂风雨图。


厨人淘米不淘沙，岂为先生惜齿牙。烘谷旋舂供晚爨，瓶储未可笑陶家。


不为河鲀赋荻芽，一壶且复荐枯虾。灯花也似知人喜，来报归期的不赊。


寒拥红炉酒味醇，杯盘罗列斗时新。却思三十年前味，只有盐齑是故人。


草中漫说千年润，花里休誇百日红。毕竟有生俱有尽，大椿朝菌得无同。



        黄妳朝千卷，书灯夜一龛。玄文今尚白，袍色故应蓝。簿领聊尔耳，朝班行矣参。惊雷虽破柱，午寝不妨酣。

      

江南二十四番风，浪蕊浮花一洗空。断送春归可无恨，酒垆谁复过黄公。


平生学道未纯全，游宦何须苦著鞭。作县又将书下考，离乡今已跨三年。性多忤物无非罪，命与仇谋孰使然。抚字催科俱大谬，不如投檄早归田。



        酒为多多办，花须早早开。已愆重九约，犹待两番催。明日还何益，西风定肯回。游言空自解，蜂蝶笑徘徊。

      

绛帐才华溢彩笺，谁嘲昼寝腹便便。侧闻已上中和颂，试请重歌相府莲。



        妙喜老人骨应槁，明月堂空迹如扫。丛林耆旧半消磨，砥柱颓波馀此老。五峰深处开道场，道价重於连城宝。我盖知各二十年，长恨识师之不早。朅来陵阳第二峰，一笑相从即倾倒。午窗对坐语笑清，夜榻归来魂梦好。大颠理势恐是渠，澄观公才何足道。青衫我亦行作吏，未尽俗缘多病恼。相期巢父早掉头，共住山中拾瑶草。

      

一翻梧叶又惊秋，鬓上侵寻岁月流。夜永只怜灯作伴，诗成却欠酒浇愁。多情行雨空扬袂，何物非烟解击瓯。室有天游魂梦好，屏山不遣污油头。


扶杖坡头日几回，半醒半醉为花来。只愁秋老风吹尽，更向风前把一杯。



        梅黄收宿雨，山绿呈层巅。高轩荫修竹，朱槛俯流泉。雅致轶天外，俗物无眼前。笑人声利场，蛾眉竞争妍。半生政坐拙，州县空回旋。自视甘寂寞，何心慕华鲜。南坡吾菟裘，杖履有厚缘。暇日领佳客，颇办沽酒钱。愧无丝与竹，后堂欠彭宣。何以侑谈笑，赖有兹山川。送鸿烦远目，落雁惊虚弦。门径回俗驾，山泽非臞仙。剧谈交玉麈，醉吟飞彩笺。榴花媚红皱，李实荐翠圆。相忘恣谐谑，小谨略跽拳。兹游无可纪，须君赋长篇。

      


        种秫无多望岁穰，无功何日果还乡。尚无彭泽五十亩，安得谪仙三万场。挼穗昔闻今始见，拨醅未熟且先尝。今年太岁还非酉，惭愧邻家仅得浆。

      


        水分石鼎暮江寒，灰拨砖炉白雪乾。蟹眼已收鱼眼出，酥花翻作乳花团。撑肠尚有书千卷，枵腹无忧食一箪。只欠绿珠煎点在，诗情宁使愧麤官。

      

错盘根垡似苞桑，细细分来巧作行。且趁秋灰浮季琯，更教冬线受微阳。


薰炉斗帐自温温，露挹蔷薇岭外村。气韵更如沉水润，风流不带海岚昏。



        平生怀抱欲凌云，元佑名家盖有君。况是生儿胜武子，何须不第叹刘蕡。伤哉未作河西尉，已矣还空冀北群。从此太湖风月夜，一声渔笛不堪闻。

      


        昔年官冷欲无毡，制锦如今又不然。老去几遭官长骂，书来却有故人怜。敢期翠羽还池上，渐喜黄衣减目前。欲学催科无奈拙，直须天假一农年。

      


        触眼嗟黄落，凭高接翠微。幽禽私自语，寒蝶晚相依。醉熟风吹帽，愁生带减围。功名竟何许，尊酒莫相违。

      

荷叶浮钱蒲茁芽，镜潭宁是照鱼虾。只今风月平分了，便趁鹏程万里赊。


灏气南坡日夕清，杖藜缘底邈无情。读书乃尔妨行乐，觅句从来怪瘦生。况有鸡豚燕同社，政须钟鼓报新晴。似闻岩桂花开遍，早晚携壶一就倾。


风前柳逞腰肢活，雨后山横眉黛长。欲把西湖比西子，却成画饼诳空肠。


征车又抵东山驿，屈指前回仅两旬。多少路人相借问，不知何事往来频。


珍重黄堂遗送来，淮南未数小山才。分从月里双株在，趁得风前一笑开。秋著屏帏蟾弄影，春生酒面蚁浮杯。姮娥自与花为约，不爱人间羯鼓催。



        催年节物太频频，不涉南坡又一旬。苍桧风前应强项，玉梅雪里想精神。后车同载有名酒，折简欲呼无可人。说似阿连须早计，莺花休拟负青春。

      

剪却牡丹春事休，莺应惆怅蝶应羞。绿阴满地无人见，倚遍栏干独自愁。


岳镇凝华久，天潢析派初。长庚秋入梦，佳气夜充闾。奕叶兰同茂，怀珠玉不如。词章贺白右，经术向歆馀。已近长安日，聊登使者车。著鞭先禁路，储宝镇皇居。家世曾重席，王门昔曳裾。弹冠惭似续，入幕借吹嘘。愿献长生箓，何须鸿宝书。黑头须两地，玉带拥金鱼。



        朝来一穗看炉烟，遽挽银河下九天。东海不冤私自幸，南阳高卧且随缘。佳名德雨闻前代，尺字商霖证昔年。老子婆婆那辨此，两翁心印有人传。

      

未必烝壶输鸭味，谁云湩酪敌莼羹。先春已拟尝新韭，最爱萧萧夜雨声。



        溪上园亭处处新，想君屡费橐右银。莺窥绣户烦三请，蝶绕花梢知几巡。恨不即时谋载酒，恐因暇日得寻春。只愁又隔同年面，却欠尊前似主人。

      

咏梅谁复擅诗名，梅与诗人自有情。说尽梅花随处好，喜君诗句似梅清。


三登从此数淳熙，一雨炎官遂霁威。绿润田畴今已遍，凉生殿阁故应微。


青荧灯火小窗前，自笑醯鸡舞瓮天。涉笔谩随斯立尾，著鞭蚤觉祖生先。一觞独进何由醉，四鼓相将底未眠。珍重梅枝为老伴，摩挲病眼向渠怜。



        樯头语燕底匆匆，满幅蒲帆送客风。合与仇谋从此逝，病兼贫至向来同。纷纷时事愁眉上，咄咄人情醉眼中。颇觉田园归去好，固应马首未渠东。

      

谢雨还如祷雨时，篮舆顿撼不胜疲。两回往返千馀里，禄马交驰恐应之。



        律身端合励冰清，莅政尤须称物平。知是夫君深寓意，雅宜斯阁遂安名。池幽自足龟鱼乐，林静休教虫鸟鸣。况复官间州似斗，不妨时此濯尘缨。

      


        二妙诗情仆命骚，驱万象入甄陶。三休亭上频回首，八节滩中稳着篙。巢幕只应怜乳燕，戴山谁复笑灵鳌。也知廊庙须公等，宁羡华堂数仞高。

      


        月记乡评好，年推辈行尊。巨山曾入梦，楚些莫招魂。太息驰驹隙，浑疑隐鹿门。他时耆旧传，知有姓名丰。

      

此身非我何由病，识破还渠大丈夫。毒药故应无用处，不须错认作醍醐。


少日清文结主知，斋坛授钺及耆颐。人生得意今如许，须信穷人不是诗。



        何许龙蟠雨应求，参天老木古灵湫。投诚已自刲鹅颈，激怒宁烦掷虎头。南亩有人朝负耒，绝潢无客夜行舟。寄言神物须终惠，为挽天河使倒流。

      


        相知何必旧，我辈正钟情。老去难为别，诗来愈觉清。舟虚和雪载，水浅过滩平。一路俱佳境，收归五字城。

      

坐画寒灰一豆红，梅花窗下胆瓶中。只应相伴黄昏月，情绪怜君与我同。



        雨送行人上短篷，东君更借一帆风。桃源春水半稿稳，锦谷清溪几曲通。远岫天边凝晚碧，夕阳波面泛微红。舟行又胜山行好，两岸芳菲一顾中。

      

介叟从来仆命骚，吟魂招得楚江涛。也知笔力千钧重，莫怪山城纸价高。


梅山诗集到中都，囊括三江带五湖。却许严诗编杜集，傍观应作丈人乌。


三年大比抟鹏志，五日修途舐犊心。齐夺锦标非分外，龟泉从昔庆源深。


冬来长夜数更筹，耿耿青灯照客愁。底事舟中能好睡，觉来身已抵瓜州。



        平生笑盗儒，口诵青青麦。刻烛和新诗，此夕知何夕。六花来未晚，三白会有获。雨暘亦天事，勤惰繄人力。何妨纵牛羊，况已遍陇陌。青黄未交时，补助岂无责。我亦念归田，聊作数旬客。

      


        宦情元薄且浮沉，抚字劳心只效颦。白首论交嗟已晚，青衫捧檄只缘贫。简书岂不怀朋友，德意安能及吏民。误矣折腰成底事，谁欤高枕有间人。

      


        妄意弹冠不作疎，向来曾是曳长裾。倚门慈母须微禄，当路君公亦荐书。杜曲诗成还蹭蹬，河东赋在有吹嘘。上林不敢栖高树，斗水何妨置腐鱼。

      

煮海摅忠论，潢池詟武威。分符留惠爱，持节借光辉。阀阅伊谁似，功名与愿违。未前宣室问，遽作九原归。



        澹烟寒雨洗轻埃，千树江头探借工。莫倚风流贪画柳，直须火急去寻梅。可能卯酒三杯罢，索取冰姿一笑回。好手河阳教落后，纷纷桃李满舆台。

      

夜起占星毕，朝趋礼佛龛。拥桥莲坠粉，萦沼水揉蓝。屏翳何须靳，登伽不受参。悬知天欲雨，蚁战已酣酣。


麦已化蛾犹未打，蚕虽作茧不堪缲。一年活计今如许，只望西成我廪高。


青衫莫厌缚微官，过眼荣枯几万端。得意邯郸归一枕，从今须放酒肠宽。



        冰花何事太迟开，肯傍春风脚底来。飞絮漫天轻认柳，落英满地错怜梅。玄冥莫恨空归去，青帝从教倒载回。官冷无毡须一醉，可能来共即时杯。

      


        先生丈室净无尘，白纸糊帘莫笑贫。夜静风严褰不动，朝来雪积欲争新。围炉只用深藏火，隐几还应暖似春。纸帐一床馀纸被，不妨更作独眠人。

      


        丙夜不成寐，可知心念家。人情风上草，身世眼中沙。宿鸟司更漏，黄蜂集晚衙。了忘官府事，高枕是生涯。

      


        昔年泮水忽专城，文会何妨一再盟。已媿簿书成俗吏，却陈俎豆见诸生。一时同队鱼犹在，千载重来鹤更清。况有卞峰青眼旧，试登杰阁快双明。

      


        王式当年本不来，那堪岁晚犯尘埃。淮分南北谁为梗，路适东西意自哀。锦缆千艘分玉帛，冰河万处碎琼瑰。只消一夜东风力，一一船头尽拨开。

      

芡盘新采辱分珍，远胜溪毛咏采蘋。老去何心温软味，漫将空想调诗人。



        宦路初无定，吾行有底忙。江清针不聚，天远雁南翔。整棹须平进，回澜亦太狂。平生湖海意，何梦到凝香。

      


        酒熟床头已圣清，吟诗窗下莫悲鸣。故人明月从来共，今岁中秋定好晴。雨脚已随荷盖尽，风头还逐桂花生。试谋一笑君须会，谁道尊前笑不成。

      


        举杯邀月且留残，覆雨翻云意未阑。自是阴晴难淮拟，莫将怀抱逐悲允。灯前白发惊秋半，镜里清光有岁寒。玉斧只应修未就，素娥宁许等间看。

      


        畴昔因难弟，夤缘幸识君。宦途俱别日，苕水再披云。劳苦惊多病，悲凉惜离群。斗金峰下路，铎挽不堪闻。

      


        深深松竹隐禅房，更渡溪桥暂解装。但喜还家无数日，不知行路过重阳。白衣送酒劳相问，黄菊依人未肯芳。珍重山僧能会意，殷勤扫榻为烧香。

      


        年来世味一毫轻，宿契诗书尚有情。魔事从教从眼赤，内观还觉寸心明。思量诗句嗟无补，检校医方恐未精。俗学可怜夸口耳，何如默坐息营营。

      

北关险处绝攀跻，牧马休教识玉溪。他日君王如有问，固应曾说到淮西。



        三年涕泪剧悬河，断简残编奈若荷。纵使相看青眼在，故应添得黑花多。衰迟把酒元无分，冷淡观书亦有魔。掩卷相吁心自了，莫将文字问维摩。

      


        孝子推慈父，明君有直臣。岂惟成羽翼，况复掌丝纶。想像成斋旧，昭回宸翰新。固应方寸地，种德玉堂人。

      


        名园天气更须新，况有弹筝甲用银。舟欲暂回成邂逅，酒因同载作逡巡。飞花一片休嗟晚，啼鸟千岩莫怨春。未暇湖亭修故事，水嬉遍阅水边人。

      


        醉里谁分主与宾，离觞到后莫辞频。感怀今日知何日，屈指三春破二春。北郭忍教风送客，江湖犹赖雨留人。晚晴依旧山光好，稳稳移舟傍玉津。

      

膏粱馀习言无味，藜苋枯肠语转工。染鼎不应孤指动，来诗却得愈头风。



        甘雨祈三日，香云捧一龛。依归甘露灭，珍重蔚头蓝。官事何当了，枯禅且罢参。莲花初出水，朝日借红酣。

      

平安一雁带书来，顿解愁肠日九回。珍重梅花还庾岭，别离杨柳自章台。宦情落落思三径，世事悠悠付一杯。桃李河阳无好手，南坡随处剩栽培。



        昨晚雨不止，今朝天假晴。路乾里堠缩，人健板舆轻。父老惊相顾，亲朋渐出迎。端知华表鹤，珍重故乡情。

      

翠袖红裳细锦袍，纷纷儿女斗妖娆。千枝万朵遮人眼，谁觉荣枯在一朝。



        文书堆案汗如洗，雁鹜满庭声甚喧。纵有中人来眼底，了无佳思到吟边。翠眉对我何曾展，白眼逢渠不受怜。上策从来三十六，就中除有一归田。

      

莫将杨柳轻攀折，人生会少多离别。芍药留残十日春，杜鹃啼破千山月。


夜永青缸一点明，雨声著瓦似荷声。何人高卧西窗下，先觉凉从枕簟生。



        好雨真无价，炎天不易求。十全成稔岁，一上作凉秋。吏逭陂塘责，民宽沟壑忧。催科无奈拙，此去恐优游。

      


        黄堂还复念酸寒，馀沥分来玉斚宽。遽遣茅柴羞避席，快呼芷蓿强登盘。步兵胜处轻刘子，北海狂言迕阿瞒。何似老虔春夜酌，檐花细雨洗愁端。

      

倒指西城我廪高，天公自欲慰民劳。声名敢望黄丞相，诗律间追何水曹。三径就荒身似赘，一行作吏事如毛。只须多酿兵厨酒，聊伴先生醉后豪。



        小儿曼倩儘狂奸，试掉雷车与破悭。慰我农民须早计，怜渠岁事颇相关。斋盂并日浑忘味，诗债如山只欠还。谢令冥顽推不去世，毫丝无补亦胡颜。

      


        谁令旱魃逞神奸，怅望西畴一雨悭。日永六龙方缓辔，天高九虎政当关。不论赋入令难办，见说流移昔未还。地上小臣真虮蝨，祷祈无效只惭颜。

      

惯凭诗酒弄光阴，秋月春花伴醉吟。不觉年华成晚暮，一声爆竹忽惊心。



        嫋嫋酸风吹客衣，冥冥芳树揽秋思。谁教宦路分南北，自是人生足别离。送岸飞花何太急，留人夜雨故来迟。眼前他日凫鸿堕，莫作情疎不寄诗。

      

玉井莲花十丈长，如船藕实得分尝。碧筒象鼻谁相称，玉骨冰肌分外凉。



        招提城东隅，胜集僚友俱。腐儒元自臞，午饭厄斋盂。不如许一醉，况有高阳徒。小秋颇解事，鸡鹜营庖厨。我归与妇谋，但问酒有无。妇言有斗酒，待子不时须。

      

冷矣微官已倦游，末哉斗食尚迟留。长裾懒向侯门曳，任尔儿童笑拙鸠。


平生爱竹几成癖，到处成阴已足嘉。潇洒未输彭泽柳，檀栾偏映杜林花。园林日日饶春事，红紫纷纷尽岁华。清节抱萌初入眼，金盘当馈莫摇牙。从渠燕颔誇千尺，还我鳌竿是一家。须信直钩终有用，渭川元不钓烟霞。


中山清赏好家风，父母犹能说此翁。谁与画图传浙右，更馀诗句满江东。日边纵识双凫舄，天上难留一马骢。投绂归来名愈重，橐金虽尽乐何穷。



        弹劾生风笔有神，天教末路得相亲。从来名下无虚士，今见朝端第一人。销印不知谁发难，投珠那得谓无因。何妨弭节潼江上，我亦归欤伴隐沦。

      

门外东风自在狂，雨晴深院日偏长。鸣鸠唤妇声声切，赖是年来已沐肠。



        阴阳消长际，新旧送迎中。异县他乡泊，天时人事同。世方期道泰，我岂坐途穷。儿女番为寿，衰颜借酒红。

      

白藕分甘来玉井，碧筒荐酒吸鲸川。雪霜笑逐金刀落，便觉横塘在眼前。


樯燕呢喃浪语人，岸花飞舞苦伤情。剩穷诗眼三千界，漫鼓琴心一再行。他日湖山还帝里，别时风雨满江城。思君直欲令人老，流水沄沄日夜倾。



        醉张白眼望层空，作意中秋一笑同。忽讶微云得急雨，纵妨明月有清风。连宵桂近姮娥惜，尽日槐忙举子工。勿指凉天云即是，且须倾尽玉西东。

      


        宝熏降自九重天，再款龙祠礼亦专。谢雨归来还得雨，今年必定作丰年。弥天膏润人皆喜，连日奔驰我独贤。回首家山今不远，固应惭恨不归田。

      


        剩欲从公朝暮间，一溪留我未容还。极思谈笑三秋隔，相望林泉数里间。诗绝一时同郑老，书堂终日憩何山。报来定有吴门信，快矣黄嘉明月湾。

      


        向来一瓣为南丰，纵使能诗也坐穷。千里望中同夜月，五言城里带春风。人言止酒今直止，君自中书岂不中。莫道天工全愦愦，满头白发亦何公。

      


        人生五马古云乐，今君此行殊不恶。君才自是瑚琏器，十载声华满台阁。胡为忽厌东华尘，一麾要把江之滨。闻道丰登少公事，姑与匡庐作主人。到郡莫辞讥屡费，政恐朝来多爽气。山中向有读书人，为问归来头白未。

      


        种术诗人也未穷，百篇欲就醉颜红。却思白堕相逢晚，不分青铜一笑空。卧甕更须防吏部，抱琴应不问新丰。何当乞与青田核，圣处时时任一中。

      


        黄鸡催晓破霜天，起整冠裳拜影前。又见刺文添一線，谁知泣血已三年。蟠桃海上今应熟，双橘怀中只自怜。未必儿童知此恨，彩衣依旧戏蹁跹。

      


        虎踞南山孰敢樵，盗渠名字却深逃。谁能雪里穷三窟，缚送尊前慰老饕。试唤玉纤揎碧袖，笑看霜片落金刀。族庖堪恨无风味，红晕蒸花更藉糟。

      


        淮北燕南昔混同，相望却恨马牛风。往来未省谁为伴，言语从来自不通。百岁遗民悉绪外，数声羌笛梦魂中。径须争渡长淮去，三月烟尘一洗空。

      


        功名虽结少年场，看镜空惊两鬓苍。我已青冥甘蹭蹬，君今列宿倍辉光。寸心只自怀三径，尺素何妨枉一行。多谢南宫故人报，日边消息想能详。

      


        何须祷旱必桑林，试扣丛祠丐一临。再拜炉烟方裛裛，四周云气已骎骎。田龟向去亡凶兆，垤鹳新来有好音。多谢神灵怜老令，肯倾膏泽慰民心。

      


        外台宾幕始知名，见说君王念老成。此去监州真有命，向来相国讵忘情。吾侪老矣难为别，世路悠然莫计程。强说从来还信否，一篙春水片帆轻。

      


        疏搞廷臣右，经传弟子行。江淮归德政，蛮貊诵文章。世路风波恶，仙家日月长。西林曾有约，楚挽莫凄凉。

      


        莫莫休休兴已阑，满头尘土更弹冠。雁从北到传书易，淮界中流遣恨难。蓬底吟哦诗有味，胸中磊磈酒无欢。故人莫枉绨袍意，范叔犹能忍一寒。

      


        天怜好景付君收，一笑春生紫绮裘。赋就兔园争授简，酒酣鲸海快吞舟。怪来柳絮穿帘额，舞上花裀衬袜钩。画饼丰年赊一醉，腊前三白讵应休。

      


        风月联翩别驾分，双凫飞舄总能文。苔痕点绿山头石，花影浮红水面云。一舸鸱夷聊尔尔，千岩啼鸟自欣欣。徘徊斗粟归田缓，堪笑痴顽老使君。

      


        五笔梅山漫不休，诗筒倏寄置书邮。分符我亦惭铜虎，问俗人谁忍佩牛。已洗圜扉亡久系，更教彩棒息群偷。年来况是催科拙，聚敛平生笑冉求。

      


        天上恩荣逮我亲，日边消息趁蕤宾。光生花诰宜多寿，喜动莱衣别有春。须信庆源能衮衮，故教乐事愈频频。明年不但郊封止，八秩重看宠渥新。

      


        马上西风着面凉，翩翩乌帽更低昂。晚晴是处鸦声喜，秋熟连阡禾穗香。穉子候门应自语，征夫指路未渠忙。歇鞍野店谁为伴，自买村醪一举觞。

      


        簇簇坡头锦绣丛，几番消息问来鸿。素商未遣先惊绿，青女何妨更染红。向日壅培曾覆篑，有时灌溉亦连筒。年来羁宦成离索，却欠看花一醉同。

      


        一束乌薪抵百金，外间风雪政愁阴。履穿东郭先生病，梅老西湖处士吟。青帝未教春满目，玄冥还有岁寒心。蹇驴不踏长安道，恐落泥涂迹愈深。

      


        秋郊小队暂徘徊，谁信儒门出将才。千骑控弦吴月满，一声鸣角楚天开。赋诗已是夸横槊，看剑何妨更引杯。收取中原报明主，凌烟事业正相催。

      


        团饼秋光入好枝，一天风露最清时。管窥豹雾岩前隐，杯泛鹅黄月下宜。子落谁赓沧海咏，丛生应有小山知。惠连更喜姮娥近，底事观书却废诗。

      


        电帜摇摇眩目光，雷车殷殷讶空肠。咄嗟有底和峰雨，珍重无多一瓣香。秔稻气苏南亩喜，芭蕉声到北窗凉。恭惟英济纲维是，并遣炎官理去艎。

      


        蒲团睡思欲蒙蒙，珍重贤人酒一中。夜静喜听悬霤雨，寒多更怯战窗风。檐花细落浑疑梦，诗句频催政未工。雪拥红炉愁不寐，此时怀抱想君同。

      


        万里归飞怪底迟，岂缘鸟道险而奇。尚怀旧国初来日，偏恨群芳欲尽时。回首暮山宁久住，论心残月漫相知。何人远道长为客，为尔声声劳梦思。

      


        神龟又复化顽铜，块处潭心智莫穷。岂悔刳肠游梦里，还羞曳尾向涂中。波摇金色连山亦，星动瑶光彻夜红。网送吾家占瑞应，向来左顾与今同。

      


        龙眠熟处雷呼醒，蚁战酣时雨趁来。凉入稻云青漠漠，润添田水白皑皑。但期家给皆红腐，莫管庭空长绿苔。老令催科知自拙，推挤不法谓何哉。

      


        莫笑当年韩与侯，钓鱼温水垂纤钩。鸢肩自是腾上速，安用常何荐马周。先生直气摩星斗，肯来州县某低头。莅官姑欲行所学，一猿未足胜众猴。平生一介重取与，邈祝不义如云浮。同舍傥金初何有，从者窃屦还言否。古井新来亦波浪，夷途强指如山丘。毁言中人以疑似，心苟无瑕何足尤。虽然铄金忌家口，此语不妄闻诸邹。谁知三月未得禄，长饥日典鹔鹴裘。不和颜公乞米帖，吟诗肝肾愁镌锼。诗成险语破鬼胆，我惭属和真蛮讴。愿须暇日荐所有，君方有行宁少留。何妨暂驾扬州鹤，犹胜他人万斛舟。

      


        姑射之山果何如，往者吾言闻接舆。肌肤冰雪能绰约，是中知有神人居。神凝自使年穀熟，况有疵疠烦驱除。乘云四海聊戏剧，磅礴万物同惨舒。至哉河汉已无极，俗士区区穷尾闾。

      


        故人别来知几年，怪我相逢须鬓白。看镜功名不用频，苍苔遍教留行迹。蚤知宇定发天光，未闻终日介如石。此理昭然何足疑，来诗并遣镌崖壁。

      


        何人浪说四难并，此地追随眼更清。飞盖数移红步幛，肩舆稳度翠围屏。春回觞咏频频举，风度笙歌处处听。昼短夜长公莫恨，当家故事有兰亭。

      


        老骥困盐车，四足若有绊。莺鸠抢榆枋，控地不能远。我本田家子，释耒事游宦。少壮耻干请，老大谁推挽。抚字亦徒劳，催科宁趣办。於心傥无愧，此首何妨挽。财由政事足，轲也岂好辩。苟得而富贵，孰若甘贫贱。

      


        先生雅意在垂虹，底事鸾栖枳棘中。几欲上书排北阙，却应举扇障西风。官清高枕梦魂好，兴动长吟诗句工。琐琐升沉何足道，只凭心地与天通。

      


        城头杖屦恣延缘，终日看山也自贤。浮蚁酿来堪把盏，飞鸿送尽且挥弦。卷残帘幕千家雨，倚遍阑干四角天。渭北江东何处是，谪仙诗兴政飘然。

      


        春风吹水生碧鳞，南坡花事日日新。水流花出人间去，应有桃源迷路人。四围山绝染黛绿，夹道柳丝摇麴尘。碧桃和露真含笑，海棠过雨犹横陈。蜜脾未满蜂子闹，麦穗欲齐媒雉驯。满堂金玉空为尔，不博班衣膝下春。我今家居奉慈母，长年直欲齐大椿。每当淑景恣游览，白藤肩舆敷锦茵。华发映花更萧爽，朱颜得酒能精神。授柑政类潘骑省，举觞敢望周伯仁。仙家日月虽不老，人生行乐须及辰。张侯故是名家子，万里碧云看致身。朅来吾县鸾栖棘，少年得禄说及亲。洛滨侍从追前躅，喜君有此与我均。花间不用锦步障，莺蝶近前郡勿嗔。双瓶姑饷千日寿，待戒园夫休厌频。

      


        士流竞弹冠，州牧纷劝驾。器识在所先，文艺乃其亚。朅来同抱关，因得奉馀暇。软语杂嘲谑，小酌见蕴藉。官禁不通风，门键那容罅。豹斑纵未窥，鲸背几思跨。君来怪已三，我到嗟方乍。前头万木春，当户三星夜。弃甲勿复来，背城宁一借。新诗抵骊珠，归橐何妨诧。

      


        吴兴鱼稻乡，来视刺史印。适丁饥馑后，仓廪无馀蕴。当馈下不嚥，宁望馔中雋。年来稻如云，便觉摇其吻。丰年百物熟，天意毋宁靳。郡候有佳惠，芡实粲光润。东山愿不违，南荡居其近。此物旧知名，采撷手自引。剖蚌讶珠还，泣蛟疑泪迸。软温新剥肉，饤饾初尝醖。遗我水之滨，此意君其问。

      


        列岫峥嵘栋宇连，平栏曲砌俯氓廛。坐谈风月三千里，直傍云烟咫尺天。栗里尚怀陶靖节，竹林还想杜樊川。冷官幸有田园乐，笑谢苏公乞酒钱。

      


        问讯江梅意未回，少林横出不知裁。争先赖有园夫报，折赠空惊驿使来。疎影暗香宁是伴，蜡言栀貌未须媒。主人闻说归朝近，且趁眉间喜色开。

      


        寒侵病骨笑支离，炉拨通红小放围。风运六花侵几席，云移万杵碎琼玑。从渠穷巷回车辙，休羡朱门点舞衣。造物想怜为学苦，分光先许到书帷。

      


        怪生淑气静氛埃，知是东君一笑开。膏雨任能滋宿麦，香风先已上寒梅。交情太薄莺犹懒，远信难凭雁却回。闻道君家春最胜，十分眉妩画章台。

      


        目断银河婉娈期，彩云香雾转馡馡。天孙无赖能专巧，世俗由来亦妄祈。穉子唤人占蟢网，老妻怜我泣牛衣。客星若就群肛平卜，更问金穰与木饥。

      


        金钲鼙鼓肃秋声，画戟油幢照座明。千骑夹营横槊气，六花簇队焕新晴。雍容坛上看儒将，潦倒尊前愧老兵。横槊赋诗豪杰事，澄江休数谢宣城。

      


        玉奴端不负花期，乞得东皇一笑归。淡扫娥眉怜虢国，半匀妆面妒徐妃。有情立马留新恨，无赖啼禽送落晖。金铉政须和鼎实，莫嫌笛里浪惊飞。

      


        诗思花前发，春光眼底来。一区聊自适，三径为谁开。圣主方求旧，清时况急才。凤池波自暖，鸥鹭勿多猜。

      


        官冷门前可设罗，高轩多谢肯相过。别离渐近那堪说，觞咏从今莫厌多。风月平分聊尔耳，云霄咫尺奈君何。汉庭行且迎枚乘，南浦从教恨绿波。

      


        能为君王猎隽英，区区循吏笑西京。忽看广厦千间辟，蚤觉先春万木荣。有客囊中来露颖，何人垄上去傭耕。知公造化无遗物，咫尺龙门雷电生。

      


        雪瑞元来竟不空，丰年消息喜潜通。故怜梅老扶衰白，未放桃夭嫁小红。夜动檐花犹带雨，晴看陇麦待摇风。强颜追逐新年事，倍费天人剪水工。

      


        月娥一笑抵千金，玉粟枝头点缀深。莫怪谪仙犹未赏，却因犬子喜相寻。溥溥白露新秋色，楚楚黄裳翠雨襟。高兴已辜红袖饮，何心相伴白头吟。

      


        春来自分菊成坡，秋晚何妨日一过。喜色忽看眉上见，霜华应向掌中多。一枝须索蚁浮甕，三径从教雀可罗。坡下有泉唯可饮，西风吹鬓未应皤。

      


        岂弟循良守，功成意益谦。寻求七字律，想见一生廉。活火烹茶蕊，消愁媚酒帘。南楼月华好，吹笛指须纤。

      


        世故偶夷险，吾行无介通。谁为青眼旧，人想翠眉浓。风雨花时过，溪山酒圣中。何时莲荡里，共把碧弯筒。

      


        花满芳洲月满楼，留连从事到青州。巧分茗碗消磨睡，静拂琴徽断送愁。寒食烟花知有几，上元灯火恰才收。冷官已办江头费，烂醉春风典破裘。

      


        一尊情话向南荣，好雨知时盆样倾。且喜黍苗饶岁事，莫愁梧竹作秋声。檐花夜永灯前落，池草诗成梦里惊。端的对床寻旧约，韦郎曾赋五言城。

      


        富贵如浮云，于我初何有。转徙浙东西，仅足糊其口。去年在吴兴，民物犹未阜。赈荒事方殷，奚暇诗与酒。今年到东阳，政成不待久。邂逅遇诗仙，襟抱得细剖。切磋愧子贡，起予幸鲁叟。琮琤苍玉佩，关键黄金钮。拟学西子颦，益愧邻女丑。赓酬强追逐，要是非敌手。目短曹刘墙，气轹鲍谢囿。我如武成策，第可二三取。山泽多蛇龙，松柏无培塿。缅怀南涧老，斯人骨已朽。人事真好乖，又假苏台守。遽辞山水邦，暂缺云龙耦。酒罢雨沾裾，船开山入牖。似鹤出樊笼，如鱼脱窠臼。分袂却关情，鼓棹犹回首。长篇肯赠我，字字炳星斗。愿保岁寒心，莫愧金石友。

      


        久矣闻名忻识面，哦诗一字果何难。笔端风月窥天巧，句里冰霜饱岁寒。自昔登坛须老将，只今握节愧粗官。相逢忽有新篇赠，病眼摩挲得细看。

      


        城郭迎车骑，溪山展画图。归鸦翻落叶，宿雁集寒芜。酒里倾肝胆，吟边识步趋。佳人来底暮，心傒碧云苏。

      


        畴昔东家一亩宫，推尊昭代比天崇。弦歌未辍文斯在，俎豆亲陪献有终。采藻载歌思泮水，浴沂行咏舞雩风。自惭谬玷诗书走，未羡诸儒舍盖公。

      


        朔风动关塞，羁人先自知。忘情须我辈，了事岂儿痴。雁信凭谁寄，蛩吟暗自悲。遣排消底物，不饮复何为。

      


        青旂小队唤渠频，新历先看早二旬。羯鼓催花夸敏捷，舞腰回雪斗精神。燕飞欲傍钗头月，雁过才归陌上人。谁道土牛鞭不动，也能脚底散阳春。

      


        九月十月交，卦应西北乾。少昊犹执矩，玄冥遽行权。庆元敦牂岁，夏无雨暘愆。早禾既有秋，人斯望有年。晚稻亦怀新，颖实相接连。不间东南亩，宁分左右肩。严霜忽早降，节候无馀暄。黄熟乃无日，青乾空在田。殆不如稊稗，那敢咏好坚。造物岂弃遗，繄时失后先。逐夫亟欲诉，有司不谓然。课无责之有，何异扼其咽。使君恻兴念，官租为渠蠲。作诗宽彼忧，至哉仁人言。幸甚宣城民，信乎有二天。

      


        东堂留得最高枝，向道重开果有时。仙掌露溥秋气重，山头月照晚妆宜。层层黄色眉间见，拂拂清香鼻观知。更约菊花为老伴，四难并处可无诗。

      


        剪水飞花散又收，天人袖手翠云裘。待滋宿麦须连陇，政虑流民醉覆舟。村店浪夸沽酒旆，寒窗谁上钓诗钩。玄冥岂是痴儿子，且与天工了事休。

      


        岩桂无人也自芳，月宫仙子道家妆。露溥仙掌三秋色，风动枝头十里香。先世栽培虽地僻，近年卜筑发天藏。后堂元有文犀贵，可但腰金照地光。

      


        大皞行春未有闻，六花连夜舞缤纷。落梅未晓惊三弄，宿麦先秋定十分。飞上彩幡怜我老，映来书幌慰儿勤。四时代谢从来事，造物何心更策勋。

      


        年华看鬓上，春事转头中。羯鼓催花雨，虹桥送客风。未须愁酒债，政复坐诗穷。谁识挥弦意，寥寥寄远鸿。

      


        月桂天应惜，溪堂人与清。五枝蒙折赠，双目喜增明。红药羞丹禁，彤霞避赤城。剩闻烧烛赏，有底置公荣。

      


        为瑞虽多却不宜，谁怜孤坐拨灰时。兴添竹叶蛆浮甕，瘦损梅花雀抱枝。闭户从教行迹断，裹裘犹怯暮寒欺。天工似欲还三白，冷淡家风合有诗。

      


        我坐南坡上，高鸿忽飞去。指点夕阳外，文脊盖其处。下有奇洞府，有道乃宜据。鹿裘坐石室，先生岂真踞。傥是我辈人，傲视非所虑。桓漫汝何为，乃欲效三顾。奸心妄窥鼎，未见神合沮。猿鹤亦汝羞，未易饮食举。伏滔不自重，且为温所遇。赞词纵云美，所耻百所慕。迩来贤别驾，物外欲轩翥。功名恐未免，溪山亦已饫。五字识岩石，千载想风驭。神交付冥漠，心契自平素。苍苔留履迹，飞花约归路。先生还一笑，晴云为披絮。

      


        堂馈流涎玉面貍，也知臭腐出神奇。分无竹叶浮酥面，尚想梅花映雪肌。渠幸腊前能漏网，人言春后亦非时。吾侪口腹真馀事，莫倚雄豪浪赋诗。

      


        飞鸿渺天末，目送类中散。谪仙负诗狂，直欲摘星汉。白云千丈峰，金碧美且焕。忘言老瞿昙，只作空花观。轩冕傥来耳，世事亦其漫。鸾凤在赤霄，宁有就绁伴。惟馀忧国心，抚事辄悲怨。饥馑有流离，十室九不爨。上动黄屋念，每日不遑旰。公岂爱登览，微意寓篇翰。山僧遽传似，字字如珠贯。劝分岂无术，未必愧鞭算。升斗倘均惠，沟壑庶少逭。福星公恐是，畴复虞岁旱。王事敢告劳，行役春过半。鬓丝禅榻畔，纶巾时一岸。溪山得胜赏，歌舞废屡按。请颂海沂康，民谣兹可翫。

      


        溪山千里胜，花木四时春。家酿新来熟，园收旧不贫。上都无阙事，空谷有佳人。天下滔滔者，谁能此问津。般礴五千卷，辛勤四十春。向来忧国意，肯顾在家贫。丘壑宁违性，功名恐悮人。似闻归赋后，喜气日津津。

      


        吹葭六管候频频，眉寿先储酒十旬。鞭到土牛休袖手，斗回天驷已驰神。花梢彩胜翻新样，镜里朱颜只故人。生菜玉纤能细缕，大家醉赏满盘春。

      


        别驾联镳喜在坰，不妨修禊继兰亭。雅知社结池莲白，况复诗成水荇青。问讯梅花才半树，渐看柳絮又浮萍。风光流转须时赏，烂醉从今莫放醒。

      


        怪底今宵眼界宽，银潢不动蘸金盘。未应天上追时好，无奈人间别样看。酒盏飘零惊鹤唳，笛声哀怨起龙蟠。经年不复南楼梦，且作三人取次欢。

      


        檐声点滴送愁频，梦雨连江遽一旬。杜老多情还动本义，坡公何事却伤神。渭城官柳难留客，巫峡行去不见人。可是蓱号工洒道，东郊淮备要迎春。

      


        芳草池塘晚，垂杨院宇清。梦回初恨蝶，春去懒闻莺。翠幄何须恋，金丸恐见惊。一枝栖更稳，好去凤凰城。

      


        腰镰刈晚禾，荷锄种新麦。田家竞作苦，羔豚劳岁夕。翠浪惬初怀，黄云期后穫。晴暖得天时，肥瘠随地力。賸欲观风谣，未暇履阡陌。宁唯饼饵耳，庶免鞭笞责。拟踏青州麴，酿酒邀佳客。

      


        一雨丰年兆可探，全胜雪瑞白成三。偏怜令尹关心切，喜对农夫洗汗渐。秔稻秀畦欣绿润，芙蓉依水媚红酣。词源顿遣如泉涌，酒量悬知似海涵。

      


        坳堂方笑芥为舟，骤雨俄惊汇众流。天漏不知何处补，地卑转觉此生浮。会须击水扶摇上，政想乘风汗漫游。宦海陆沉聊尔耳，诗人休咏白蘋洲。

      


        登临兴引越山高，醉眼何曾识二豪。戏马向来夸胜饯，卧龙此去记吾曹。风前短发还羞杜，笔底新诗欲和陶。赖有蛤蜊风味在，固应居士笑卢遨。

      


        宦路云霄近，乡评月旦贤。不惟同里巷，曾是接官联。西浙劳裨赞，东淮适后先。向来吹送意，岂料隔重泉。

      


        风流曼倩碧云仙，惯见儿嬉寿母前。莫讶科名后馀子，要教富贵出长年。鹅黄新酿香浮甕，雁翅横秋影接天。端的姮娥消息近，南坡丹桂已开先。

      


        不住风和雨，思归日似年。他乡寒食泪，深院落花天。午枕飞蝴蝶，春山叫杜鹃。有谁怜赵壹，肮脏倚门边。

      


        晤言堪慰意，别语最关情。老我春还暮，思君月共明。丁宁期后会，容易即前程。命驾何妨再，闻知四體轻。

      


        脱粟羹藜未厌餐，何必华屋荐金盘。风前觅句巾常岸，月下挥觞影亦单。懒拙不堪当世用，行藏留与后人看。也知妍丑初无定，马面相怜亦突栾。

      


        岩前垂溜忽涓涓，疑是池龙肯看鞭。千嶂黑云才过雨，一番白水又平田。润添秔稻翻凉叶，喜入樵苏爨晚烟。马上归来闻好语，荷锄相对说丰年。

      


        古庙出灵响，吾侪非过求。山田虽欠雨，陂水尚通沟。出郭渐无日，祈年望有秋。豚蹄真狭甚，明信或堪羞。

      


        腊尽冰花堕渺茫，诗来爽气想清扬。润添陇麦知年熟，影浸溪梅见月将。闭户谁能呼白堕，回风却笑舞红妆。小桥梦入南城路，并辔骑驴赋短章。

      


        容色虽严重，襟怀实坦夷。功名期自奋，趋向肯随进。翻念悬车乐，俄成易箦悲。扁舟苕霅上，此意几人知。

      


        流落经年别，平安只信通。宦情元自薄，春色为谁浓。抚字愁眉上，青红醉眼中。著诗无好语，还往负筠筒。

      


        异乡王粲懒登楼，肠断淮山落木秋。塞上阴云空漠漠，江边艇子故悠悠。悲凉只怕闻孤雁，浩荡那堪没白鸥。莫怪楚囚频下泪，何人谈话到神州。

      


        町畦纷接壤，灌溉细穿渠。坐待佳蔬长，应须恶草除。向来师老圃，此去遂间居。绕屋扶疎处，兼寻种树书。

      


        仙格孤高老始成，临池爱刷羽毛轻。未看月下婆娑舞，且听风前嘹唳声。向人自在有真态，伴我官间无俗情。少待相将林下去，携筇更引鹿同行。

      


        万山深处得重来，天目晴云未放开。尽喜山田秧䆉稏，那愁石径湿莓苔。铁冠道士今安在，玉局仙翁去不回。唯有洞中龙应祷，果能因旱起风雷。

      


        诗酒平生兴，人琴毕竟空。儒冠成晚岁，尺牍到诸公。忽叹群无鹤，谁留目送鸿。竹林家世事，清节见君同。

      


        今朝端午懒吟诗，此意儿曹莫遣知。萱草著花空有恨，菖蒲称寿永无时。远途日暮休回首，近事风传只皱眉。角黍堆盘何处奠，沉湘千古使人悲。

      


        家食年来叹不充，支离受粟信无功。白头慈母须微禄，青眼何人到寓公。未办杀鸡留郭泰，更能给俸助卢仝。半生画饼真堪笑，已戒奴星好送穷。

      


        雅趣工书画，高怀陋鼎钟。家声推两大，壼范见三从。贤得鲁侯配，荣开安国封。平生耽静胜，宸翰焕鸾龙。

      


        灯火黄昏渐渐收，乌薪已尽典轻裘。自篘浮螘床头甕，谁脍新鲈江上舟。卧听玉霙惊淅沥，起看琼树怪联钩。多应武仲添诗兴，下笔翩翩更不休。

      


        杖屦南坡路不赊，就中景物四时佳。春林竞秀烘迟日，雪岫初晴眩晓霞。炎夏清风横一榻，澄秋明月满千家。人生适意须行乐，况是樽前鬓未华。

      


        岿然坛宇俯清流，须信规摹跨别州。端为苴茅崇屏翰，要知束楚贵绸缪。治聋有酒烦分馈，宰肉何人叹滞留。天欲吾公安社稷，未宜小试羡三休。

      


        秋与诗人着意清，不平宁作候虫鸣。间愁有底能千斛，久雨终当快一晴。富贵时来何足道，英雄天亦不徒生。来宵径就姮娥约，丹桂当年种已成。

      


        小队行春簇使旌，黄童白叟递逢迎。劝耕试向何山麓，竞渡还倾极乐城。画舫骁腾喧鼓吹，红妆凝儜傍轩楹。山公归路人争看，已有丰年笑语声。

      


        说观白傅一篇诗，长日何须一局碁。字细纵然劳眼力，理长尤是契心期。夸张歌酒浑相似，消遣穷愁亦自知。大节更思公出处，寥寥千载是吾师。

      


        金门误喜缀朝班，犹自尘劳债未还。晓漏惊催门外鹄，春蚕空想管中斑。群公神遇无全目，老我旁观只汗颜。安得仙人修月斧，与君携手到中间。

      


        忽然薄暮暗江天，冲面凉风马不前。五色书云占昨日，六花瑞雪应明年。向来水旱民何罪，此去流移天盍怜。逗晓阳乌升若木，摧颓病鹤亦蹁躚。

      


        纷纷时世妆，争欲媚韶光。正值三春暮，能教一国狂。妖娆欺酒圣，豪丽僣花王。不料东风恶，飘零亦太忙。

      


        明月从来忌暗投，污渠尤忌映清沟。上书未办诛屠伯，束带何曾问督邮。袒裼直前当暴虎，善刀那见有全牛。区区三仕并三已，喜愠眉间了不留。

      


        书云瑞应协黄钟，人事天时讶许同。葭管阴阳消长际，朱幡新旧送迎中。严陵滩昔怀高节，茂苑城今愧下风。醉里不知乡国异，团圝相映酒颜红。

      


        诏书催发太频频，千骑东来喜望尘。不为寻芳宁较晚，固应入境便颁春。风和渐觉旌旗转，野旷遥闻钲鼓新。千里嗷嗷方待哺，自惭何以慰斯民。

      


        诗情引上碧天高，侍史毋辞走送劳。栗里正思陶靖节，愚溪不数柳仪曹。只惭同队疎头角，莫恋樊笼损羽毛。取友如君千载士，陆机作赋岂其豪。

      


        儿行十里程，母心千里逐。昔昔子曾子，不忍离一宿。今我独何为，旅食久辇毂。来时月中秋，坐待阳初复。薄命难推挽，阔步窘边幅。慰藉烦友朋，栖迟愧僮仆。画饼唐生相，说河严子卜。世态方奔竞，人情虑反覆。夫岂不怀归，所恶在欲速。眉寿翠涛春，洞庭霜橘熟。亦足尽亲欢，何必此微禄。

      


        怀抱连宵得好开，莫愁波浪与尘埃。中年已是难离别，此地何妨数往来。送我扁舟宁作远，唤人归鸟苦相催。邈然后会知何处，更欲临分把一杯。

      


        晨光欲动尚熹微，漠漠春阴未解围。雾掩前村迷酒旆，风吹寒色着征衣。功名底许妨行乐，出处年来果是非。一笑南坡归梦里，满山桃李政芳菲。

      


        粤在千峰顶，重来二月天。雨红晴尚湿，波碧远相连。旌旆行云里，楼台落照边。一犁农事起，胡不早归田。

      


        盖世声名紫府仙，平生襟袖著山川。一麾管领秋江月，千首凭陵杜曲天。畴昔风云馀感慨，归来文字带芳鲜。和韩何限惊人句，应有门人李汉编。

      


        官事谁能了，浮生迹易陈。齐云连绿荫，和泪送青春。缓带空凝月，凭栏不见人。只应曾到处，愁极倍精神。

      


        晨起候鸡鸣，我车催发轫。列炬犯星微，衣襟蒙雾润。将迎恐后期，奔走追前进。拭面愧缁尘，垫巾怜雪鬓。吾年已如此，世态何当徇。曷不归去业，荣枯才一瞬。

      


        公家文字足搜寻，间览容陪夏日临。句里江山元自旧，笔端造化速宜今。朱扉对启雄潭府，秀气平分入泮林。青佩龙门行在望，跃鞭莫负使君心。

      


        青油谈笑坐生风，便觉湖山气象雄。霁色喜浮旌旆上，欢声争入鼓鼙中。中军合用诗书帅，上马空惭矍铄翁。横槊赋诗君等事，何妨寓目此时同。

      


        鹤发金桃母，蛾眉萼绿华。月圆香度桂，饮罢烛生花。何惜尊熔酒，能令春满家。更邀重九菊，醉里堕乌纱。

      


        今年桑叶贱如土，吴蚕戢戢多於鲁。叶底时闻健食声，树头飒飒初来雨。辛勤出火倏三眠，淮拟收功千万缕。县官何忍为茧丝，女红切勿事纂组。愚儒请遗天下衣，各使苍生有环堵。天寒岁暮田舒翁，白发霜风吹两股。

      


        怪底昌园一种梅，老枝强项独迟开。伶俜鹤膝翻嫌瘦，皴皵龙鳞不受摧。羞把冰肌混桃李，故将粉面映莓苔。广平铁石心犹在，宁有诗情似玉台。

      


        湖山梦想阻登临，柳色门前绿未深。老去青衫谁著眼，向来白战尚寒心。浇愁可欠杯中物，遣兴聊为洛下吟。倒指启关春已暮，直须修禊继山阴。

      


        制锦无工拙，迷途有是非。承符何所恃，投檄会须归。未饱豺狼欲，宁论雁鹜肥。归来羞碌碌，老去与心违。

      


        如麻密雨不收脚，妒花恶风常打头。那无一日好天气，只有千山供客愁。垂杨未击金袅娜，隔叶倦听黄栗留。南坡是处堪欣赏，把酒还当酹我不。

      


        讼牒日已稀，私幸庭无留。胡不了租税，顾为此拘囚。催科迫星火，对案亦包羞。作苦念田家，岁莫得少休。羔酒会邻里，盍归与妇谋。刻期亦人耳，吾其反自修。

      


        幸叨持橐侍甘泉，敢意恩荣慰暮年。紫绶金章光照地，丝鞭玉勒喜朝天。儿曹莫起无鱼叹，人世难为跨鹤仙。报国无功还自愧，直须及早决归田。

      


        双脚平生不踏空，谁教仰面看飞鸿。娱亲正要同莱子，烂醉何曾过阿戎。已分折腰营五斗，恐因折臂作三公。妻孥不用间惆怅，得失从来塞上翁。

      


        风流正始孰追回，沈谢曹刘岂乏才。诗律恢长怜我老，吟编端的赖君开。秋怀拍拍须千首，世事悠悠付一杯。已是醉吟输白傅，雪霜头上更相催。

      


        我昔弦歌乳溪侧，嗟哉所割真鸡肋。期民疾苦得饱谙，离彼三年能记忆。丁男个个事播殖，红女家家动纺织。可怜卒岁无完褐，纵使丰年有菜色。夏税未毕秋税来，县家小缓州家逼。拆东补西恐不免，剜肉医疮宁有极。小儒安敢私其民，上官贻怒几遭劾。痛定还思当痛时，至今梦里犹心恻。歙为富州传自旧，谁以留州事苛刻。徐侯固是清庙器，抚摩暂遣凭熊轼。朝廷选用盖不轻，祖帐衣冠倾上国。德星往矣勿复道，田里从兹无叹息。

      


        墙隈绿袅风前竹，池上青横雨后峰。森然便有濠濮想，若者曾吞云梦胸。杳无碧涧来鸂鶒，安得旧水藏蛟龙。我今齿发亦自料，回首家山归兴浓。

      


        惨澹门阑色，凄凉月旦评。居官皆可纪，当路竞知名。香火祠庭老，锱铢郡绂轻。弹冠公自懒，相国讵忘情。

      


        乾道年中再讲和，当时议者厌干戈。长淮不管蛟龙怒，巨舰宁容鹅鹳过。岁晚民方愁道路，天寒我亦困风波。中流击楫非无志，时运相违奈若何。

      


        剡溪风雪正纷纷，暗想清游已目存。颇怪扁舟遽乘兴，应缘坐席不容温。海圻聊尔夸千骑，帐底何如具一尊。回首兔园吟赏地，从今授简致频频。

      


        邻鸡催晓破秋天，一枕邯郸便脱蝉。应了世间如梦幻，况於酒里得天全。鸿陂曩昔闻谣鹄，下舍凄凉念击鲜。谁遣惊风吹雁序，不堪雪涕望新阡。

      


        簿书丛里得抽身，岂是将迎不厌频。何处鸡豚燕同社，有时鸥鹭喜相亲。山头落日催归骑，陌上丰年见醉人。更羡柴门无限好，今宵相对月华新。

      


        只役来异乡，瘧鬼巧伺便。寒热四五行，大小六七战。初如蹈阴壑，赤身卧冰霰。继若煽红炉，虐焰工煆炼。先生但坚壁，高卧观物变。谓我则忘吾，日舍其犹传。童子更进药，先生强起嚥。群鬼竞揶揄，医工何瞑眩。忽然汗四出，心愧颜有靦。须臾返清凉，轻健欲舞抃。宁唯疏枕簟，便觉美肴膳。气和疾自去，福至祸亦转。我生多蹇剥，县尹剧卑贱。王事有期程，私室敢安宴。日出事还生，孤游无一援。讼牒犹山积，愚拙费裁剸。催科正火急，日夕竢诃谴。督邮顾小忍，斗米那可恋。弹琴不复梦，据案敢告倦。仇梅二友生，洒落邦之彦。颇复相料理，何尝语游衍。城南万荷花，浣溪锦一片。凉生雨初过，香度风微扇。碧筩亦易办，白堕傥可荐。诗以代折简，辞兮非黄绢。

      


        新学轻馀子，忠怀策万言。治安犹涕泣，师友故渊源。日曳尚书履，风生刺史轓。汉庭谁第一，殊未逊公孙。

      


        今旦病思清，把书坐晴檐。體舒百息匀，心远万虑恬。收视等庖郢，妙观到羲炎。顿忘饥寒苦，但觉中边甜。习气尚稍稍，自喜良沾沾。故家东堂书，高架纷悬籤。我时且儿子，气欲俱并兼。浇着胸次问，政尔意不廉。此意竟蹉跎，衰迟侵戟髯。迩来又留滞，郁郁三年淹。是秋节物高，露白原草沾。斜河转空阔，夜气方森严。此日足可惜，黄尘满征襜。明年会当归，赤米荐白盐。繙经慰老眼，甘作书蠹潜。共嘲玄尚白，指笑突不黔。亦知屠沽儿，羔豚方属餍。

      


        第一林泉得纵观，春风随步着栏干。山园梅雪千株在，门纳湖光十里宽。水上湿红云片段，亭前鲜碧玉檀栾。主人才调浑相称，题柱诗篇一一刊。

      


        寻山多胜概，辍棹偶留连。南浦浑无绪，东风忽放颠。蹊成桃李退，人去蝶蜂喧。气味馀禅榻，煎茶竹里烟。

      


        万壑千岩秋色里，歌眉醉眼争妍。一枝娇柳趁么弦。疑非香案吏，诏到小蓬天。乐事便成陈迹也，依人小月娟娟。尊前空唱短因缘。引船风又起，吹过浙江边。

      


        泮水分明记旧游，上丁祠事得重修。音遗金石疑犹在，菜有蘋蘩信可羞。老我今惭郡文学，诸生试觅汜乡侯。缅怀安定规模远，杰阁城西最上头。

      


        周南留滞玉堂仙，千骑那教下蜀川。梁上几看明月夜，江东空想暮云天。五年契阔音书断，万里归来语笑鲜。喜有常郎天下士，肯来相对语残编。

      


        尘埃襞积颜如甲，丹墨纷纶眼有花。君去何人堪共语，秋来无梦不还家。飘零酒盏今真止，冷淡诗筒不复夸。莫使音书成断绝，风前雁字政横斜。

      


        色染莺黄，枝横鹤瘦，玉奴蝉蜕花间。铅华不御，慵态尽欹鬟。冷淡琐窗烟雾，来清供、莞尔怡颜。狂峰蝶，还须敛衽，何得傍高闲。西山。招隐处，寒云缭绕，流水回环。念风前绰约，雪后清孱。别是仙韵道标，应羞对、舞袖弓弯。怀真赏，今宵归梦，一饷许跻攀。

      


        科第联三世，声名动九垓。激昂存壮志，盘错见奇才。往者分边阃，胡然避憲台。教忠知有待，馀庆接三台。

      


        天上张公子，殷勤忽枉书。几年怜尜倒，今日遂吹嘘。贡喜惭何暮，冯招恐不虚。吾生真有命，造物合何如。

      


        晏朝受明命，继夏走天衢。逮兹三伏候，息驾万里途。省躬既跼蹐，结思多烦纡。簿领幸无事，宴休谁与娱。内斋有嘉树，双植分庭隅。绿叶下成幄，紫花纷若铺。摛霞晚舒艳，凝露朝垂珠。炎沴昼方铄，幽姿闲且都。夭桃固难匹，芍药宁为徒。懿此时节久，讵同光景驱。陶甄试一致，品汇乃散殊。濯质非受彩，无心那夺朱。粤予负羁絷，留赏益踟蹰。通夕靡云倦，西南山月孤。

      


        柯亭之椽不复得，蕲州黄竹今尚存。苍崖翠壁产修干，千顷萧索烟云昏。羌人眼力发天巧，长笛裁成凤膺饱。老龙馀响出空星，欲喷炎天作秋晓。西湖夜寂凉风生，山头一钩新月明。商声恓悲羽声壮，行子忽忽难为情。时无绿珠清音激皓齿，野王临风三弄亦已矣。唯有愁端无古今，举刀不断东流水。深闺兰灯照空床，笛声不如离恨长。曲终人散一惆怅，回首江山非故乡。万事浮云过寥廓，且醉杯中琥珀薄。君不见玉管横吹黄鹤楼，江城五月梅花落。

      


        校德尽珪璋，才臣时所扬。放情寄文律，方茂经邦术。王猷符发挥，十载契心期。昼游有嘉话，书法无隐辞。信兹酬和美，言与芝兰比。昨来恣吟绎，日觉祛蒙鄙。

      


        香荷疑散麝，风铎似调琴。不觉清凉晚，归人满柳阴。

      


        移居新竹已堪看，劚破莓苔得几竿。圆节不教伤粉箨，低枝犹拟拂霜坛。墙头枝动如烟绿，枕上风来送夜寒。第一莫教渔父见，且从萧飒满朱栏。

      


        秋光如水。酿作鹅黄蚁。散入千岩佳树里。惟许修门人醉。轻钿重上风鬟。不禁月冷霜寒。步障深沉归去，依然愁满江山。

      


        美貌雄才已少齐，宝书仙简两看题。金刀片片裁新锦，玉步重重上旧梯。鹏到碧天排雾去，凤游琼树拣枝栖。蓬瀛宴罢试回首，一望尘中路正迷。




        萧寺曾过最上方，碧桐浓叶覆西廊。游人缥缈红衣乱，座客从容白日长。别后旋成庄叟梦，书来忽报惠休亡。他时若更相随去，只是含酸对影堂。

      




        绮陌千年思断蓬，今来还宿凤城东。瑶台钟鼓长依旧，巫陕烟花自不同。千结故心为怨网，万条新景作愁笼。何时更伴刘郎去，却见夭桃满树红。

      


        爱妾不爱子，为间此何理。弃官更叶更，人情宁可已。永诀泗之党，遗言空在耳。三载无朝昏，孤遐沪如洗。妇人闰从夫，一节誓生死。江乡感残春，肠断晚烟起。回望太华峰，不知几千里。

      


        欲入凤城游，西溪别惠休。色随花旋落，年共水争流。客思偏来夜，蝉声觉送秋。明朝逢旧侣，唯拟上歌楼。

      

剪綵赠相亲，银钗缀凤真。双双衔绶鸟，两两度桥人。叶逐金刀出，花随玉指新。愿君千万岁，无岁不逢春。



        翦彩赠相亲，银钗缀凤真。双双衔绶鸟，两两度桥人。叶逐金刀出，花随玉指新。愿君千万岁，无岁不逢春。

      


        玉座烟销砚水清，龙髯不动彩毫轻。乍分隆准山河秀，初点重瞳日月明。宫女卷帘皆暗认，侍臣开殿尽遥惊。六朝天下应无敌，始觉僧繇浪得名。

      


        有客新从赵地回，自言曾上古丛台。云遮襄国天边去，树绕漳河地里来。弦管变成山鸟哢，绮罗留作野花开。金舆玉辇无行迹，风雨惟知长绿苔。

      


        轻轻没后更无筝，玉腕红纱到伍卿。座客满筵都不语，一行哀雁十三声。

      


        高倚霞梯万丈馀，共看移步入宸居。晓随鹓鹭排金锁，静对铅黄校玉书。漠漠禁烟笼远树，泠泠宫漏响前除。还闻汉帝亲词赋，好为从容奏子虚。

      


        刘毅虽然不掷卢，谁人不道解樗蒲。黄金百万终须得，只有挼莎更一呼。

      


        金甲云旗尽日回，仓皇罗袖满尘埃。浓香犹自飘銮辂，恨魄无因离马嵬。南内宫人悲帐殿，东溟方士问蓬莱。唯馀坡上弯环月，时送残蛾入帝台。

      


        曾住衡阳岳寺边，门开江水与云连。数州城郭藏寒树，一片风帆著远天。猿啸不离行道处，客来皆到卧床前。今朝惆怅红尘里，惟忆闲陪尽日眠。

      


        曾攀芳桂英，处处共君行。今日杏园宴，当时天乐声。柳浓堪系马，花上未藏莺。满座皆仙侣，同年别有情。

      


        西陵树已尽，铜雀思偏多。雪密疑楼阁，花开想绮罗。影销堂上舞，声断帐前歌。唯有漳河水，年年旧绿波。

      


        谢公何岁掩松楸，双鹤依然傍玉楼。朱顶巑岏荒草上，雪毛零落小池头。蓬瀛路断君何在，云水情深我尚留。他日若来华表上，更添多少令威愁。

      


        花树杳玲珑，渔舟处处通。醉销罗绮艳，香暖芰荷风。野鸟翻萍绿，斜桥印水红。子猷箫管绝，谁爱碧鲜浓。

      


        与君同在苦空间，君得空门我爱闲。禁足已教修雁塔，终身不拟下鸡山。窗中遥指三千界，枕上斜看百二关。香茗一瓯从此别，转蓬流水几时还。

      


        吴越千年奈怨何，两宫清吹作樵歌。姑苏一败云无色，范蠡长游水自波。霞拂故城疑转旆，月依荒树想嚬蛾。行人欲问西施馆，江鸟寒飞碧草多。

      


        玉座尘消砚水清，龙髯不动彩毫轻。初分隆准山河秀，乍点重瞳日月明。宫女卷帘皆暗认，侍臣开殿尽遥惊。三朝供奉无人敌，始觉僧繇浪得名。

      


        人谁无远别，此别意多违。正鹄虽言中，冥鸿不共飞。玉京烟雨断，巴国梦魂归。若过严家濑，殷勤看钓矶。

      


        玉窗抛翠管，轻袖掩银鸾。错落云车断，丁泠金磬寒。鹤寻深院宿，人借旧书看。寂寞焚香处，红花满石坛。

      


        秦灭燕丹怨正深，古来豪客尽沾襟。荆卿不了真闲事，辜负田光一片心。

      


        献之闲坐说归州，曾到昭君庙里游。自古行人多怨恨，至今乡土尽风流。泉如珠泪侵阶滴，花似红妆满岸愁。河畔犹残翠眉样，有时新月傍帘钩。

      


        黄陵庙前莎草春，黄陵女儿蒨裙新。轻舟小楫唱歌去，水远山长愁杀人。

      


        小憩𢈪亭上，悠然倚一枝。云埋漫郎宅，水落鲁公碑。兴废悲前古，登临记昔时。重来头已白，忍看旧题诗。

      


        浯溪一股寒流碧，耸起双峰如削壁。两公文墨照溪津，到今草木增颜色。想当忠愤欲吐时，尽把江山供笔力。我来吊古不胜情，岂但登临爱泉石。渔阳旧事忍再论，仅赖令公安反侧。书生百感夜不眠，起读新诗转凄恻。

      


        洛浦风流雪，阳台朝暮云。闻琴不肯听，似妒卓文君。

      


        去岁买琴不与价，今年沽酒未还钱。门前债主雁行立，屋里醉人鱼贯眠。

      


        宝钗分股合无缘，鱼在深渊日在天。得意紫鸾休舞镜，断踪青鸟罢衔笺。金杯倒覆难收水，玉轸倾欹懒续弦。从此蘼芜山下过，只应将泪比黄泉。鸾辞旧伴知何止，凤得新梧想称心。红粉尚存香幕幕，白云将散信沈沈。已休磨琢投泥玉，懒更经营买笑金。愿作山头似人石，丈夫衣上泪痕深。旧尝游处遍寻看，睹物伤情死一般。买笑楼前花已谢，画眉窗下月空残。云归巫峡音容断，路隔星河去住难。莫道诗成无泪下，泪如泉滴亦须干。

      


        共覆三衣中夜寒，披时不镇尼师坛。无因盖得龙宫地，畦里尘飞叶相残。

      


        杀却王章爱孔光，举朝谁复说兴亡。未能免欲歌新美，岂不怀归念楚狂。斗酒只今犹寂寞，小池无旧已荒凉。秋风细雨催人去，似恐徘徊费感伤。

      


        霜晴木落送归鞍，袖手微吟此慰颜。胜欲凭栏招白鸟，更烦剪树出青山。晚悲薄禄非三釜，赖许清诗见一斑。看到远平才得恨，我宁归卧尺椽间。

      


        尚胜三年谪，终惭万里驯。极知行路涩，可忍在家贫。岁晚沱江绿，云深锦树新。相思肯如月，夜夜只随人。

      


        栖贤古招提，十里巨松阴。栋宇自隋氏，悠悠岁月深。唐人范生画，风雨欲剥侵。相传金仙趾，玉质存至今。星黑夜正午，异物为华灯。

      


        归计堕何许，出溪仍泝流。梦回牛溉路，行到马湖秋。

      


        金船载山知有无，大千浮空佛所书。何人夜继海山臂，一手挈置西南隅。白虹发晴涪水现，翠凤下晓巴山趋。亮哉何邦实有此，但恐□舞皆凡姝。已从上头收浩荡，更著幽处藏萦纡。冯仙观中柏摩月，静老岩下泉跳珠。霜荷千树小雨暗，野竹万个秋风□。石囷□不了岁事，丹灶肯为凡人炉。惜无数桃出山崦，来藉芳草开春壶。从来山僧野道士。畏客誓不荒榛芜。问谁结屋据雄会，邑中令君秦大夫。此郎平生眼如鹘，视此亦足知远园。挽衣留客来置酒，要看碧浪摧天吴。我亦为渠脚力轻，拄杖插到青云孤。酒酣抚槛叫落日，共闵此世真区区。真须举臂游汗漫，莫向人间堕履凫。

      


        好去相关乌角巾，却来躏踏软红尘。酒因觅睡方成醉，金为收书更觉贫。屡入草堂难下语，少留药市恐逢人。可怜吊古凄凉意，只向扬家往返频。

      


        颙望临碧空，怨情感离别。芳草不知愁，岩花但争发。云山万重隔，音信千里绝。春去秋复来，相思几时歇。

      


        一纸盟书换战尘，万方呼舞却沾巾。崇陵访沈空遗恨，郢国怜怀若有人。收拾金缯烦庙算，安排钟眉颂宗臣。小儒何敢知机事，终望君王赦奉春。

      


        湖与元气通，风波浩难止。天外贾客归，云间片帆起。龟游莲叶上，鸟宿芦花里。少女棹舟归，歌声逐流水。

      


        落拓平生载酒行，如今憔悴鬓丝生。无金得买青楼笑，空负闲愁出锦城。

      

莫惜歌喉一串珠。



        终日斋心祷玉宸，魂销目断未逢真。不如满树琼瑶蕊，笑对藏花洞里人。羽车潜下玉龟山，尘世何由睹蕣颜。唯有多情枝上雪，好风吹缀绿云鬟。

      


        西山高高何所如，上有古昔真人居。嵌崖巨石自成室，其下磅礴含清虚。我来斯邑访遗迹，乃遇沈生耽载籍。沈生为政哀茕嫠，又能索隐探灵奇。欣然向我话佳境，与我崎岖到山顶。甘瓜剖绿出寒泉，碧瓯浮花酌春茗。嚼瓜啜茗身清凉，汗消絺绤如迎霜。胡为空山百草花，倏尔笾豆肆我旁。始惊知周无小大，力寡多方验斯在。妙用腾声冠盖间，胜游恣意烟霞外。故碑石像凡几年，云郁雨霏生绿烟。我知游此多灵仙，缥缈月中飞下天。天风微微夕露委，松梢飕飕晓声起。凤去空遗箫管音，星翻寥落银河水。劝君学道此时来，结茅独宿何辽哉。斋心玄默感灵卫，必见鸾鹤相裴回。我爱崇山双剑北，峰如人首拄天黑。群仙伛偻势奔走，状若归尊趋有德。半岩有洞顶有池，出入灵怪潜蛟螭。我去不得昼夜思，梦游曾信南风吹。南风吹我到林岭，故国不见秦天迥。山花名药扑地香，月色泉声洞心冷。荫松散发逢异人，寂寞旷然口不言。道陵公远莫能识，发短耳长谁独存。司农惊觉忽惆怅，可惜所游俱是妄。蕴怀耿耿谁与言，直至今来意通形神开，拥传又恨斜阳催。一丘人境尚堪恋，何况海上金银台。

      


        冻痕消梦草。又招得春发，旧家池沼。园扉掩寒悄。倩谁将花信，偏传深窈。追游趁早。便裁却、春衫短帽。任残梅、飞满溪桥，和月醉眠清晓。年少。青丝纤手，彩胜娇鬟，赋情谁表。南楼信杳。江云重，雁归少。记冲香嘶为，流红回岸，几度绿杨残照。想暗黄、依旧东风，灞陵古道。

      


        弘阁陈芳宴，佳宾此会难。交逢贵日重，醉得少时欢。舒黛凝歌思，求音足笔端。一闻清佩动，珠玉夜珊珊。

      


        兰陵士女满晴川，郊外纷纷拜古埏。万井闾阎皆禁火，九原松柏自生烟。人间后事悲前事，镜里今年老去年。介子终知禄不及，王孙谁肯一相怜。

      

绝壁临巨川，连峰势相向。乱石流洑间，回波自成浪。但惊群木秀，莫测精灵状。更听猿夜啼，忧心醉江上。



        几年埋玉蓝田，绿云翠水烘春暖。衣薰麝馥，袜罗尘沁，凌波步浅。钿碧搔头，腻黄冰脑，参差难翦。乍声沈素瑟，天风佩冷，蹁跹舞、霓裳遍。湘浦盈盈月满。抱相思、夜寒肠断。含香有恨，招魂无路，瑶琴写怨。幽韵凄凉，暮江空渺，数峰清远。粲迎风一笑，持花酹酒，结南枝伴。

      


        迥出江水上，双峰自相对。岸映松色寒，石分浪花碎。参差远天际，缥缈晴霞外。落日舟去遥，回首沈青霭。

      


        去年泛菊醉重阳，今日谁知各异乡。落叶石阑霜信早，败荷池屋雨声凉。人情好恶花甘苦，世事荣枯草短长。别有骏雕双翮健，刚风摩透入苍茫。

      


        孤云不定心，持缽度寒林。野饭青蒲洁，秋程黄叶深。海风潮水发，山雨晓烟沉。归到石桥日，应看瀑布吟。

      


        送君去作江湖客，我亦心飞逐海鸦。有竹有梅须歇舫，可诗可酒便为家。秦楼夜月听传曲，辇路春风看卖花。吊古须瞻岳王墓，留题好句入栖霞。

      


        鹤发老人携紫竹，往来花下歌春曲。春去春来花自开，一声杜宇巴山绿。

      


        草蚊声歇树鸣螀，碧汉无人夜气凉。起向翠炉更宿炭，一丝沉水有残香。

      


        云碧纱厨水阁中，鸳鸯花冷枕玲珑。描金团扇无人用，一阵荷香一阵风。

      


        赤阑桥上路，几度卜归期。流水无休日，行人有老时。潮来江势逆，月出海门迟。风顺轻舟快，蒲帆尽夜吹。

      


        鱼书难寄水空流，两袖西风破黑裘。客梦芦花晋城月，归心枫叶浙山秋。世情老去谙方熟，愁事来时醉便休。满目关河怀古恨，如今何处问孙刘。

      


        夜深玉树不啼鸦，照影残灯客梦家。归计未成秋又去，水边羞见雁红花。

      


        芦湾风带雁声愁，苹蓼花开水国秋。望到钱唐门外路，晚凉人倚小红楼。

      


        萧萧叶落响风枝，隔壁无情笛又吹。一缕碧烟灯烬落，主人眠熟客醒时。

      


        年年吟帽客他乡，柳絮飞时日渐长。远树云生残照没，近梅风重早晨凉。桑条带露归蚕室，花片随泥上燕梁。历日又催春色去，田家便有插秧忙。

      


        满湖云气晓生寒，蘸影蒸香润石阑。万斛银珠无用处，翠盘擎到日光乾。

      


        倦客萧萧两鬓秋，柳丝无力绊归舟。晓风落叶辞高树，夜月行人在别洲。千里关河乡国梦，一江烟浪古今愁。雁声过尽青天阔，却忆同登望海楼。

      


        美人娇醉落花钿，船载笙歌出柳边。春满六桥调马路，香风飘趁玉丝鞭。

      


        花藓层层润石床，绿阴多处自生凉。闲将笔染茶醾露，写得春辞满纸香。

      


        茭风猎猎水烟昏，柳影沉沉到岸根。忽想绿阴谁打弹，啼莺飞过别花园。

      


        桃花落尽杏花嫣，碧港红沉水底天。山雨忽晴风亦退，钓鱼人在小湖船。

      


        靼衫闪色织云罗，白马金鞍载翠娥。把盏醉归营月上，胡琴捍拨采茶歌。

      


        笙歌无处不繁华，春在莺莺燕燕家。谁看少年骑马过，娇红微露隔帘花。

      


        湖山掩映雁潭秋，今古诗人说胜游。绿柳影分骑马路，赤枫叶落钓鱼舟。前坡风送归樵笛，别墅云藏卖酒楼。长记寻梅冰雪里，毡靴驼帽鹔鹴裘。

      


        榴花掩映在楼台，面面轩窗照水开。一路翠萍分未合，采莲船去钓船来。

      


        枪旗猎猎动风缨，土雨如云杀气腥。认得打围枯草际，霜雕飞趁海东青。

      


        栖桀栖埘岁月深，咿咿喔喔放豪音。九苞彩色丹山凤，春暖还须报上林。

      


        心视功名一羽轻，能吟好句出天生。要磨自己功夫到，肯学前人步武行。纸上烟云才欲扫，毫端风雨已先惊。学诗恰似求仙术，待得成时彻骨清。

      


        囊里不藏金，相随只破琴。每因看月夜，长动故人心。腥草关河路，秋风楚越砧。愁来不成睡，破壁更蛩吟。

      


        逢春娇病鬓蓬忪，偷拆郎书读未终。蓦地人来无语答，含羞满面发潮红。

      


        春色桥边万缕金，娉娉袅袅弄晴阴。笼烟罩月多情处，又见丝条染绿深。

      


        国事雕零王气衰，东南豪杰竟何之。云寒废殿排班石，草卧前朝记事碑。沙涨浙江龙去远，天宽北阙凤归迟。可怜不老吴山月，曾照官家宠幸时。

      


        草庐梦醒旧南阳，万事灰心笑一场。齿漱石泉消酒渴，手挼草药染衣香。菊花夜白因添月，柿叶秋红不是霜。大鸦今时无问字，天风时到响琴床。

      


        天色如冰万籁沉，攀藤无伴自惊心。啼时只有空山应，影挂寒松夜正深。

      


        苔侵坐处石头青，满屋春云不用扃。入定醒来香印冷，一帘花雨湿残经。

      


        小春气候不相同，晴却无寒有软风。最是湘桃惊暖误，霜边偷染一梢红。

      


        废苑春风杨柳青，啼莺犹学馆娃声。百年气数花开落，一代兴亡潮长平。香径迹荒舆辇绝，屟廊基在藓苔生。繁华已逐英雄去，留得斜阳伴古城。

      


        典尽寒衣未得归，客囊惟有带来诗。夜深月照回家梦，怕杀梅花笛又吹。

      


        桃飞红雪上帘钩，杨柳风丝拂画楼。日透阑干人病酒，卖花声过懒搔头。

      


        瑞云深处碧玲珑，得道高人在此中。玉树影迷唐旧邸，金钟声绕汉诸宫。夜看西北天星近，晓对东南海日红。咫尺便分仙欲路，吴山斜出锦屏风。

      


        日色开晴又半朝，山溪才涨响于潮。花遭夜雨心先病，柳媚春风眼易娇。世变汉人能北语，乱兴晋室有童谣。自从国事推迁后，处处祸延林木焦。

      


        霜藤捣出杵声乾，软白同绵一样看。春借梅花香入梦，雪深茅屋不知寒。

      


        风报轻寒入暮天，滞行多被酒留连。花村无月路全黑，竹屋有灯人未眠。云气苍茫沉远树，春心浩荡怯啼鹃。忽晴又雨都无准，泥污吟衫亦懒湔。

      


        烛底裁词按玉箫，翠宫合唱取腔娇。梨花影护春风暖，不用香薰酒自消。

      


        酒阑歌罢翠帘遮，午夜乌啼月未斜。多少断云心上事，结成香梦是梨花。

      


        芳歇红稀蝶懒来，潇潇风雷送春回。绿阴如许无人看，软玉枝头已有梅。

      


        频年游岳洞，灵迹记无差。学得长生术，常留锻死砂。笛吹苍岛月，鞋踏赤城霞。又欲腾空去，寻仙到九华。

      


        欲买寒江载月船，床头金尽却谁怜。客囊空有诗千首，难向红楼当酒钱。

      


        柳丝风紧雨痕乾，却怕双飞燕子寒。梨雪吹香春梦远，有人中酒隔帘看。

      


        唐时吕岩叟，换骨成神仙。遗丹传老树，变化延其年。丹香忽融液，散入苍崖巅。长生孕灵草，茎叶何鲜鲜。枯根挂碧落，吞吐流虚烟。不受水土力，不随寒暑迁。谁能登云梯，移来此檐边。丹花与群木，丽质徒娟娟。彭泽虽爱菊，两院荒金钱。濂溪空爱荷，开落秋风前。峭峰山中客，道眼明先天。一线同寿眼，万古长绵延。君不见祖龙痴欲采为药，海山何处驾楼船。

      


        云护苍虬架影凉，白涎粘满碧条长。不须酿酒为风韵，醉卧花边梦亦香。

      


        楚客曾因葬水中，骨寒化出玉玲珑。生时不饮香魂醒，难着春风半点红。

      


        旌阳仙去坠栖笼，窃药曾归草木中。餐了琼霜因换雪，至今顶内不粘红。

      


        烧罢心香午夜阑，玉纖轻捻剪刀寒。衣成恐不如郎意，独着灯前照影看。

      


        雪玉层层映翠微，蜀王心事此花知。染红不到枝头上，想是啼鹃血尽时。

      


        瓦瓶担酒去，送客石桥东。潮过汀沙上，船回岛树中。桃花三月雨，杨柳五更风。明日思君处，渡头烟水空。

      

飞佩乘风海上游，麟洲有路透炎州。仙人养就千年鼠，时采长毛织火裘。



        饮乾分别酒，话久未移舟。潮水催行客，海山生远愁。蝉声秋岸树，雁影夕阳楼。今夜相思梦，芦花第几洲。

      

偶巡三岛过瀛洲，閒把新绛系海虬。忽报词臣当直日，灵风吹到五云楼。



        柯栝各西东，音书久不通。山河隔今古，天地老英雄。局败横难着，愁多酒易中。花前多少恨，无语寄春风。

      


        叶无圆影柄无香，收尽莲歌冷碧塘。一片伤心云锦地，也曾遮月宿鸳鸯。

      

凤箫声断綵鸾来，弄玉仙游竟不回。英气至今留世上，年年化作此花开。


拾翠车閒辇路尘，山南山北杜鹃春。谁家庭院东风里，飞出桃花不见人。


不收石上著残棋，山月无声鹤睡时。落叶打窗霜满屋，有僧吟得夜寒诗。


垂鬟不语立花阴，忽向东风泪满襟。长记湖边寒食节，柳丝曾折赠同心。


两肩山耸梅花瘦，戒饮心斋要独清。学得晋人文更古，写如唐帖草尤精。青衫命欠生前贵，白发诗香死后名。魂共灵华应不散，随仙诏到五云城。



        柳院春归雪未乾，试灯歌巷月痕寒。懒随翠影红香走，自买梅花插烛看。

      


        日日妆楼望雁回，雁回郎不寄书来。谁知别后身宽窄，欲送寒衣未敢裁。

      

閒居却笑俗人忙，又欲移门向野塘。午爨松脂粘斧腻，晓行云气湿衣凉。长生瑶草成丹药，万岁灵藤结紫香。林下知心时有月，黄昏相伴入藜床。



        我命梅花好与同，生来清苦雪霜中。易堂有历曾推算，才得春风运便通。

      


        莲盂送别万峰云，龙虎山前过小春。草履惯穿枯岭叶，布衣犹带旧京尘。毡寒不见游仙梦，路远谁怜倦客贫。东望海门归未得，北风吹雪满唐巾。

      


        我为诗穷子亦穷，两穷相遇说飘蓬。记从活处寻高着，莫泥区区死局中。

      

国事彫零王气衰，东南豪杰竟何之。云寒废殿排班石，草卧前朝记事碑。沙涨浙江龙去远，天宽北阙凤归迟。可怜不老吴山月，曾照官家宠幸时。



        竹丝篮里白鱼肥，日落江头换酒归。只恐明朝江雪冻，老妻连夜补簑衣。

      

诸老彫零尽，江湖今有谁。半生行客惯，多难识君迟。花屋春风酒，梅山雪夜诗。莫为名钓出，世事正如棋。



        心事分明说与君，功名已付峡西云。只须相我穷吟骨，清比唐人得几分。

      

风露损衣裾，秋深怀故庐。仆方谈夜梦，客至得家书。子黑石莲老，柿红霜叶疏。今年篱下菊，遥忆少人锄。



        沉沉万籁满天星，药兔秋声处处明。落尽灯花人欲睡，一檐桐影捣衣声。

      


        拜章台上月如霜，云湿阑干面面凉。道士醮归秋夜净，满身薰得紫藤香。

      


        湖中暖动采香船，晴入泥痕斗草天。红影一阑春欲透，趱开桃杏向阳边。

      


        篱根醉倒任斜阳，隔夜茱萸便不香。莫把黄花遮破帽，教人见我鬓边霜。

      


        自咏自书粘壁上，何须古画与名碑。隔墙风落闲花片，日日飞来入砚池。

      


        松屋篝灯伴夜阑，闭门不管雪花寒。调朱旋滴梅瓶水，读过唐诗再点看。

      


        棕鞋闲踏软红尘，道眠青山认得真。不是江湖相识者，谁来泉石访幽人。夜寒草屋三更雨，心事梨花一片春。莫笑家风太枯淡，地垆温酒话逃秦。

      


        紫云缭绕玉城开，张许真人入奏台。大帝正答雷雨事，宝函捧出又回来。

      


        宿路分行落照边，村藏深树远吹烟。天然诗句无人识，划记寒沙抄一篇。

      


        涌金门外看花朝，步去船归不见遥。一派笙歌来水上，鹭鸶飞过第三桥。

      


        石门仙人云霞裳，飘飘飞佩来山房。松间看鹤不相见，灵风满路馥天香。

      


        村村绿树起青烟，隔岸行人叫渡船。昨夜不知何处雨，水推枯叶出溪边。

      


        春风吹动漏声残，醉后归来独倚阑。雨湿落花飞不去，乱红粘满石棋盘。

      


        水路随山转，溪晴踏软沙。斜阳晒鱼网，疏竹露人家。行蟹上枯岸，饥禽衔落花。老翁分石坐，闲话到桑麻。

      


        苔痕分路见人家，犬护篱根卧落花。一片林塘诗境界，四时花果隐生涯。锄山拣日春栽药，汲水和云夜煮茶。耕录有文须点看，旋摇松露入原砂。

      


        鼎沸秦汤满世间，恨无凉雨洗松关。道人识破先天易，又欲携包过别山。

      


        二月垂丝拂翠楼，画眉如妒逞风流。成花又惹分离恨，去作浮萍送客舟。

      


        水晶帘挂小池亭，茉莉花香酒易醒。日影不摇风力软，蟢丝绊落翠晴蜓。

      


        避世移家入乱山，松风杉雨打窗寒。床头一卷麻衣易，自点松明尽夜看。

      


        桂香风老鬓飕飕，添着湘罗小夹裘。烟锁亭台青嶂晓，露寒帘幕画堂秋。雁来花发芙蓉浦，燕去影疏杨柳楼。隔岸梧桐易憔悴，未霜叶落满河舟。

      

先生高谊古人几，缔就良缘誓不违。要使有情皆作偶，纵然无目也相依。倡随偕老天何厚，生死同期世所希。寒月宵深光万里，浑疑华表鹤双归。



        千丝杨柳拂征蓬，一望菱花漾晓风。人在画楼高处立，鹭鸶飞入水晶宫。

      


        久旱逢甘雨，他乡遇故知。洞房花烛夜，金榜题名时。

      


        凉丝疏柳条，秋满石阑桥。吴越兴亡事，晨昏来去潮。云开天日近，水接海山遥。望到西陵渡，风帆影自飘。

      


        天子重英豪，文章教尔曹；万般皆下品，惟有读书高。少小须勤学，文章可立身；满朝朱紫贵，尽是读书人。学问勤中得，萤窗万卷书；三冬今足用，谁笑腹空虚。自小多才学，平生志气高；别人怀宝剑，我有笔如刀。朝为田舍郎，暮登天子堂；将相本无种，男儿当自强。学乃身之宝，儒为席上珍；君看为宰相，必用读书人。莫道儒冠误，诗书不负人；达而相天下，穷则善其身。遗子满赢金，何如教一经；姓名书锦轴，朱紫佐朝廷。古有千文义，须知学后通；圣贤俱间出，以此发蒙童。神童衫子短．袖大惹春风；未去朝天子，先来谒相公。年纪虽然小，文章日渐多；待看十五六，一举便登科。大比因时举，乡书以类升；名题仙桂籍，天府快先登。喜中青钱选，才高压俊英；萤窗新脱迹，雁塔早题名。年小初登第，皇都得意回；禹门三级浪，平地一声雷。一举登科目，双亲未老时；锦衣归故里，端的是男儿。玉殿传金榜，君恩赐状头；英雄三百辈，附我步瀛洲。慷慨丈夫志，生当忠孝门；为官须作相，及第必争先。宫殿召绕耸，街衢竞物华；风云今际会，千古帝王家。日月光天德，山河壮帝居；太平无以报，愿上万年书。久旱逢甘雨，他乡遇故知；洞房花烛夜，金榜题名时。土脉阳和动，韶华满眼新；一支梅破腊，万象渐回春。柳色浸衣绿，桃花映酒红；长安游冶子，日日醉春风。淑景余三月，莺花已半稀；浴沂谁氏子，三叹咏而归。数点雨余雨，一番寒食寒；杜鹃花发处，血泪染成丹。春到清明好，晴天锦绣纹；年年当此节，底事雨纷纷。风阁黄昏夜，开轩内晚凉；月华在户白，何处递荷香？一雨初收霁，金风特送凉；书窗应自爽，灯火夜偏长。庭下陈瓜果，云端闻彩车；争如郝隆子，只晒腹中书。九日龙山饮，黄花笑逐臣；醉看风落帽，舞爱月留人。昨日登高罢，今朝再举觞；菊荷何太苦，遭此两重阳。北帝方行令，天晴爱日和；农工新筑土，天庆纳嘉禾。檐外三竿日，新添一线长；登台观气象，云物喜呈祥。冬天更筹尽，春附斗柄回；寒暄一夜隔，客鬓两年催。解落三秋叶，能开二月花；过江千尺浪，入竹万杆斜。人在艳阳中，桃花映面红；年年二三月，底事笑春风。院落沉沉晓，花开白雪香；一枝轻带雨，泪湿贵妃妆。枝缀霜葩白，无言笑晓凤；清芳谁是侣，色间小桃红。倾国姿容别，多开富贵家；临轩一赏后，轻薄万千花。墙角一枝梅，凌寒独自开；遥知不是雪，为有暗香来。柯干如金石，心坚耐岁寒；平生谁结友，宜共竹松看。居可无君子，交情耐岁寒；春风频动处，日日报平安。春水满泗泽，夏云多奇峰；秋月扬明辉，冬岭秀孤松。诗酒琴棋客，风花雪月天；有名闲富贵，无事散神仙。道院迎仙客，书道隐相儒；庭裁栖凤竹，池养化龙鱼。春游芳草地，夏赏绿荷池；秋饮黄花酒，冬吟白雪诗。

      


        学诗玄妙似参禅，又似凡人去学仙。吟得悟时皮骨换，一天风露响灵蝉。

      


        碧落远澄澄，青山路可升。身轻疑易蹋，步独觉难凭。逦迤排将近，回翔势渐登。上宁愁屈曲，高更喜超腾。江树遥分蔼，山岚宛若凝。赤城容许到，敢惮百千层。

      


        探春绕遍玉阑干，香暗冰痕屐齿寒。怕有花头遭冻损，枝枝呵手掐来看。

      


        卖药有时至，自知来往疏。遽辞池上酌，新得山中书。步出芙蓉府，归乘觳觫车。猥蒙招隐作，岂愧班生庐。

      


        暝从石门宿，摇落四岩空。潭月漾山足，天河泻涧中。杉松寒似雨，猿鸟夕惊风。独卧不成寝，苍然想谢公。

      


        侧闻郡守至，偶乘黄犊出。不别桃源人，一见经累日。蝉鸣念秋稼，兰酌动离瑟。临水降麾幢，野艇才容膝。参差碧山路，目送江帆疾。涉海得骊珠，栖梧惭凤质。愧非郑公里，归扫蒙笼室。

      


        溪上望悬泉，耿耿云中见。披榛上岩岫，峭壁正东面。千仞泻联珠，一潭喷飞霰。嵯潨满山响，坐觉炎氛变。照日类虹霓，从风似绡练。灵奇既天造，惜处穷海甸。吾祖昔登临，谢公亦游衍。王程惧淹泊，下磴空延眷。千里雷尚闻，峦回树葱蒨.此来共贱役，探讨愧前彦。永欲洗尘缨，终当惬此愿。

      


        离樽闻夜笛，寥亮入寒城。月落车马散，凄恻主人情。

      


        白马披鬃练一团，今朝被绊欲行难。雪中放去空留迹，月下牵来只见鞍。向北长鸣天外远，临风斜控耳边寒。自知毛骨还应异，更请孙阳仔细看。

      


        久作烟霞侣，暂将簪组亲。还同褚伯玉，入馆忝州人。

      


        身退谢名累，道存嘉止足。设醴降华幡，挂冠守空谷。偶寻野外寺，仰慕贤者躅。不见昔簪裾，犹有旧松竹。烟霞虽异世，风韵如在瞩。余即江海上，归辙青山曲。

      


        江南季冬月，红蟹大如𤬊.湖水龙为镜，炉峰气作烟。

      


        少年相款老相逢，乡举虽同遇不同。我已位尘三事后，君方名列五科中。荣登莫计名高下，宦达须由善始终。若到乡关人见问，为言归思满秋风。

      


        忆长安，四月时，南郊万乘旌旗。尝酎玉卮更献，含桃丝笼交驰。芳草落花无限，金张许史相随。

      


        赠衡山廖融南游

      


        东晋许徵君，西方彦上人。生时犹定见，悟后了前因。灵塔多年古，高僧苦行频。碑存才记日，藤老岂知春。车骑归萧詧，云林识许询。千秋不相见，悟定是吾身。

      


        露滴梧叶鸣，秋风桂花发。中有学仙侣，吹箫弄山月。

      


        梯山航海几崎岖，来谒金陵薛大夫。毛发竖时趋剑戟，衣冠俨处拜冰壶。诚知两轴非珠玉，深愧三缣恤旅途。明日过江风景好，不堪回首望勾吴。

      


        挑绣也无心，茶饭不应口。付能打揲起伤春，谁承望睚不过暮秋。暗想情怀，心儿里自羞。两件儿，出尽丑。脸淡似残花，腰纤如细柳。　　【紫花儿】愁的是针拈着玉笋，怕的是灯点上银，恨的是帘控着金钩。赤紧的爷娘又不解，语话也难投。休、休，怏及煞眉儿八字愁，靠谁成就？凤双鸾孤，几时能够，燕侣莺俦？　　【幺】想杀我也枕头儿上恩爱，盼杀我也怀抱儿里多情，害杀我也被窝儿里风流。浑身上四肢沉困，迅指间一命淹留。休、休，方信道相思是歹证喉，害的来不明不久。是做的沾粘，到如今泼水难收。　　【尾】实丕丕罪犯先招受，直到折倒了庞儿罢收。若不成就美满好姻缘，则索学文君驾车走。



        荒陂寒雁鸣，远树昏鸦噪。断云淮甸阔，残照楚山高。古岸萧萧，败苇折芦罩，穿林荒径小。水村寒犬吠柴荆，梅岭冻猿啼树杪。　　【梁州】野烟暗迷合渡口，渔灯明照破江皋。溪边望罢归村路。野塘萧索，暮景寂寥。半间草厦，一榻橛床。冷清清伴我萧条，到黄昏恶限才交。ゐ惶运环海般相连，烦恼乡石城般围绕，离愁阵铁壁般坚牢。怎生，得逃？百千般无计把凄凉傲，愁恰去闷来到。愁和闷共凄凉厮缠缴，不离我周遭。　　【三煞】安排下孤闷供诗料，收拾聚闲愁注酒瓢，假开怀直饮得醉。独拥衾，都忘尽伤心怀抱，才睡美又还闹，篱畔筛风竹韵敲，惊梦无聊。　　【二煞】破窗鸣雨霰风犹恶，漏屋垂冰蚕冻未消，梦回酒醒越难熬。万籁皆鸣，更一点残灯斜照。供愁恨献烦恼，破思虑忧愁厮定害，暗消了年少。　　【尾】黄昏时春色生容貌，清镜晓秋霜点鬓毛。愁虽是多，恨也不少。衰了潘容，瘦了沈腰。镜里端详，心下暗约。端详罢怎不教我心焦，则一夜剩添十岁老。



        老夫三日门前立，珠箔银屏昼不开。诗卷却抛书袋里，正如闲看华山来。

      


        又是秋残也，无聊意若何。客程江外远，归思夜深多。岘首飞黄叶，湘湄走白波。仍闻汉都护，今岁合休戈。

      


        病卧瘴云间，莓苔渍竹关。孤吟牛渚月，老忆洞庭山。壮志潜消尽，淳风竟未还。今朝忽相遇，执手一开颜。

      

盛年歌吹日，顾步惜容仪。一朝衰朽至，星星白发垂。已伤万事尽，复念九门枝。垂轩意何在，独坐镜如斯。



        佳人名莫愁，珠箔上花钩。清镜鸳鸯匣，新妆翡翠楼。捣衣明月夜，吹管白云秋。惟恨金吾子，年年向陇头。

      

紫纨未可得，漳滨徒再离。一逢犬马病，贲育罢驱驰。已无九转术，复阙万金奇。不看授疆掌，唯梦莲花池。



        阿衡随逝水，池馆主他人。天意能酬德，云孙喜庇身。生前由直道，殁后振芳尘。雨露新恩日，芝兰旧里春。勋庸留十代，光彩映诸邻。共贺升平日，从兹得谏臣。

      

岳渎储精，冰壶里、精神可掬。三万卷、龙蛇落纸，琅玕撑腹。便合弹冠登要路，如何袖手缄空谷。又谁知、天独授先生，长生箓。鹤易怨，龟多缩。竹太瘦，梅偏独。算人间何物，可传心曲。但愿君如天上月，年年此夜团如玉。更有人、千里共蝉娟，偷香祝。



        岳渎储精，冰壶里、精神可掬。三万卷、龙蛇落纸，琅杆撑腹。便合弹冠登要路，如何袖手缄空谷。又谁知、天独授先生，长生。鹤易怨，龟多缩。竹太瘦，梅偏独。算人间何物，可传心曲。但愿君如天上月，年年此夜团如玉。更有人、千里共婵娟，偷香祝时出爱姬。

      


        岳渎储精，冰壶里、精神可掬。三万卷、龙蛇落纸，琅杆撑腹。便合弹冠登要路，如何袖手缄空谷。又谁知、天独授先生，长生。鹤易怨，龟多缩。竹太瘦，梅偏独。算人间何物，可传心曲。但愿君如天上月，年年此夜团如玉。更有人、千里共婵娟，偷香祝时出爱姬。

      

缠痾缅百年，自伤无五福。长萦画箧蛇，不值仙人鹿。习染迷画瓶，卧起求栖宿。罗襦岂再欢，临歧方土木。


深心不可染，正道亦难欹。方除五欲累，长辞三雅卮。依空虑难静，习善路犹弛。没身竟靡托，单盂讵待赀。


空痾诚易愈，有病故难痊。徒知饵五色，终当悲九泉。已无云山草，沈痗竟谁怜。复悲沦苦海，何由果净天。


高堂信逆旅，怀业理常牵。玉匣方委榇，金台不复延。挽声随径远，萝影带松悬。讵能留十念，唯应逐四缘。


昔类红莲草，自玩绿池边。今如白华树，还悲明镜前。壮心欲何在，馀日乃西迁。清樽不复乐，蓬鬓岂还妍。


秦王金作柱，汉帝玉为栏。仙人飞往易，道士出归难。


俗幻生影空，忧绕心尘曀。于兹排四缠，去矣求三涅。下学辈留心，方从窈冥别。已悲境相空，复作泡云灭。


绥心虽殊用，灭景宁优劣。一随业风尽，终归虚妄设。五阴诚为假，六趣宁有截。零落竟同归，忧思空相结。


日暮敞凫稍，曾冰合驶流。雪照齐君履，寒入楚王裘。


风前细尘起，月里黑烟生。发焰看乔木，侵光识远城。


虚蕉诚易犯，危藤复将啮。一随柯已微，当年信长诀。已同白驹去，复类红花热。妍容一旦罢，孤灯行自设。


八阵引住兵，三河总舻舳。绛天扬远旆，雷野驱长毂。夜剑动星芒，秋潮惊箭服。


兰堂上客至，绮席清弦抚。自作明君辞，还教绿珠舞。


前对金精坂，傍临圆水池。照影碍浮叶，看山通迥枝。雁行连雾尽，雨足带云移。


伏枕爱危光，痾缠生易折。无因雪岸草，虑反

      

重焰垂花比芳树，风吹水动俱难住。春枝拂岸影上来，还柸绕客光中度。


委翠似知节，含芳如有情。全由履迹少，并欲上阶生。


双燕集兰闺，双飞高复低。向户疑新箔，登巢识故泥。依櫩本相贺，近幕愿同栖。


发与年俱暮，愁将罪共深。聊持转风烛，暂映广陵琴。


邻鸡声已传，愁人竟不眠。月光侵曙后，霜明落晓前。萦鬟起照镜，谁忍插花钿。


故年齐总角，今春半上头。那知夫婿好，能降使君留。


随潮染岸石，逐沬聚浮楂。徒令阿谷丽，停筐不汰沙。


歌声临画阁，舞袖出芳林。石城定若远，前溪应几深。


馀春属清夜，西园恣游历。入径转金舆，开桥通画鹢。细藤初上楥，新流渐涵碛。云峰没城柳，电影开岩壁。


风翻乍青紫，浪起时疏密。木欲叹无根，还惊能有实。


团纱映似月，蝉翼望如空。回持掩曲态，转作送声风。


传名乃外域，入用信中京。足欹形已正，文斜体自平。临堂对远客，命旅誓初征。何如淄馆下，淹留奉盛明。


可怜幕上燕，差池弄羽衣。夜夜同巢宿，朝朝相对飞。衔泥瞻乐善，相贺奉英徽。秋蝉行寂寞，恋此未辞归。


仙人白鹿上，隐士潜溪边。试取西山药，来观东海田。


窗梅朝始发，庭雪晚初消。折花牵短树，攀丛入细条。垂冰溜玉手，含刺罥春腰。远道终难寄，馨香徒自饶。


层云霾峻岭，绝涧倒危峰。刻削临千仞，嵯峨起百重。行曦上杳杳，结雾下溶溶。仁心留此属，休奉愧群龙。


旗亭出御道，游目暂回车。既非随舞鹤，聊思索枯鱼。悬龟识季主，榜酒见相如。日中人已合，黄昏故未疏。


岁序已云殚，春心不自安。聊开柏叶酒，试奠五辛盘。金箔图神燕，朱泥却鬼丸。梅花应可折，倩为雪中看。


英王牧荆楚，听讼出池台。督邮称蝗去，亭长说乌来。行塘朱鹭响，当道赤帷开。马鞭聊写赋，竹叶暂倾怀。


欲知画能巧，唤取真来映。并出似分身，相看如照镜。安钗等疏密，着领俱周正。不解平城围，谁与丹青竞。


瑞雪坠尧年，因风入绮钱。飞花洒庭树，凝瑛结井泉。寒光晦八极，同云暗九天。已飘黄竹路，共庆白渠田。


春花竞玉颜，俱折复俱攀。细腰宜窄衣，长钗巧挟鬟。洛桥初度烛，青门欲上关。中人应有望，上客莫前还。


楼上徘徊月，窗中愁思人。照雪光偏冷，临花色转春。星流时入晕，桂长欲侵轮。愿以重光曲，承君歌扇尘。


九江逢七夕，初弦值早秋。天河来映水，织女欲攀舟。汉使俱为客，星槎共逐流。莫言相送浦，不及穿针楼。


桂殿月偏来，留光引上才。圆随汉东蚌，晕逐淮南灰。渡河光不湿，移轮辙讵开。此夜临清景，还承终宴杯。


旆转黄山路，舟纚白马津。送轮时合幰，分骖各背尘。常山喜临岱，陇头悲望秦。欲持汉中策，还以赠征人。


东部资良守，北宫敦献酬。新枝渐接树，故冻欲含流。早花少馀雪，春寒极晚秋。徒嗟白岸远，空想赤松游。


向夕纷喧屏，追凉飞观中。树影临城日，窗含度水风。遥天如接岸，远帆似凌空。陪文惭宋玉，徒等侍兰宫。


陈王从游士，高宴入承华。并载同连璧，雕文类简沙。落猿时动树，坠雪暂摇花。念此离筵促，方愁别路赊。


蜘蹰玩芝草，淹留攀桂丛。桂丛方偃蹇，芝叶正玲珑。如龙复如马，成阙复成宫。黄金九华发，紫盖六英通。隐士苍山北，仙神海穴东。随丹聊变水，独摇不须风。


山林重明灭，风月临嚣尘。著书惟隐士，谈玄止谷神。雁重翻伤性，蚕寒更养身。广陵馀故曲，山阳有旧邻。俗俭宁妨患，才多反累身。寄言山吏部，无以助庖人。


相逢小苑北，停车问苑中。梅新杂柳故，粉白映纶红。去影背斜日，香衣临上风。云流阶渐黑，冰开池半通。去马船难驻，啼乌曲未终。眷然从此别，车西马复东。


北园凉气早，步辇暂逍遥。避日交长扇，迎风列短箫。山带弹琴曲，桐横栖凤条。悬门开溜水，锦石镇浮桥。黑米生菰叶，青花出稻苗。无因学仙藻，云气徒飘飖。


北宫多暇豫，时驾总銮镳。路静繁葭撤，轮移羽盖飘。临空坐飞观，回首望浮桥。风长曙钟近，地迥洛城遥。疏林不碍日，涸浦暂通潮。徒然等宾从，并作愧群僚。


阳山蛇不蛰，洳泽鸟犹攒。暂息流膏雨，将似怨祁寒。文衣夜不卧，蔬食昼忘餐。洁诚同望祀，惟馨等浴兰。江苹享上帝，荆璧奠高峦。繁云兴岳立，蒸穴动龙蟠。渭渠还积水，滮池更起澜。


平子去已久，馀风今复追。未必游春草，王孙自不归。路高村反出，林长鸟更稀。寒云间石起，秋叶下山飞。西河方阅训，讵得解朝衣。


春牖对芳洲，珠帘新上钩。烧香知夜漏，刻烛验更筹。天禽下北阁，织女入西楼。月皎疑非夜，林疏似更秋。水光悬荡壁，山翠下添流。讵假西园燕，无劳飞盖游。


桂棹桬棠船，飘扬横大川。映岩沈水底，激浪起云边。迥岸高花发，春塘细柳悬。陪歌承睿赏，接醴侍恩筵。谁云李与郭，独得似神仙。


春光起丽谯，屣步陟山椒。阁影临飞盖，莺鸣入洞箫。水还登故渚，树长荫前桥。绿荷生绮叶，丹藤上细苗。顾循斩振藻，何用拟琼瑶。


西狱浮樽桂，东皇事浴兰。赦诏还京兆，归神出灌坛。湿风含酒气，阴云助麦寒。典农欣受职，治粟喜当官。复此随车雨，民天知可安。


维城寄右戚，巡警属勤王。南瞻通灞岸，北眺指横芒。入汉飞延阁，临云出建章。步逐天津远，城随秋夜长。露槐落金气，风寮上新凉。


辙迹光周颂，巡游盛夏功。铭陈万骑转，阊阖九关通。秋晖逐行漏，朔气绕相风。献寿重阳节，回銮上苑中。疏山开辇道，间树出离宫。玉醴吹岩菊，银床落井桐。御梨寒更紫，仙桃秋转红。饮羽山西射，浮云冀北骢。尘飞金埒满，叶破柳条空。腾猿疑矫箭，惊雁避虚弓。彫材滥杞梓，花绶接鹓鸿。愧乏天庭藻，徒参文雅雄。


百拱横筇节，千栌跨篥竿。回龙仍作柱，置笛且成栾。向岭分花径，随阶转药栏。蜂归怜蜜熟，燕入重巢干。欲仰天庭掞，终知学步艰。


炎农称卷领，唐勋载允恭。犹将表世盛，尚且号民从。未如今圣主，比德迈前踪。格天垂礼乐，寰海置提封。枌榆谅昔社，朱方有旧墉。故乡深帝念，巡狩及时雍。禁园周百里，离宫即九重。浮桥还泻渭，抗殿本疏龙。过沛追乡饮，归宛盛礼容。千金登禹膳，万寿献尧钟。依然对白水，眷言怀赤松。回天随辇道，驻日逐戈锋。路远大风积，山长佳气浓。年光正婉娩，春树转丰茸。竹叶含初箨，蓂枝发早丛。瑞木翻无鸟，祥花更少蜂。咸英起云凤，率舞间笙镛。海鸥时出没，江鲟乍噞喁。云边开巩树，雾里识峣峰。小人滥趋走，虚薄愧无庸。皇恩不可报，河清徒易逢。


策星依夜动，銮驾总朝游。旌门临苑树，相风出凤楼。春生露泥泥，天覆云油油。桃花舒玉涧，柳叶暗金沟。禊川分曲洛，帐殿掩芳洲。踊跃赪鱼出，参差绛枣浮。百戏俱临水，千钟共逐流。


陈王擅书府，河间富典坟。五车方累箧，七阁自连云。松椠芳帙气，柏熏起厨文。羽陵青简出，妫泉绿字分。方因接游圣，暂得奉朝闻。峰楼霞早发，林殿日先曛。洛城复接限，归轩畏后群。


金简泥初发，龙门凿始通。配天不失旧，为鱼微此功。林堂上偃蹇，山殿下穹隆。侵云似天阙，照水类河宫。神来导赤豹，仙女拥飞鸿。松龛撤暮俎，枣径落寒丛。仙舟还入镜，玉轴更乘空。去国嗟行迈，离居泣转蓬。月起吾山北，星临天汉中。申胥犹有志，荀息本怀忠。待见搀枪灭，归来松柏桐。


层台临回涨，耿耿晴烟上。欲送分符人，翻似河堤望。寒云暗积水，秋雨蒙重嶂。别念动神襟，华文切离贶。惭无寡和曲，空陪郢中唱。


鲁国观遗殿，韩城想旧台。仲宣原隰满，子建悲风来。夏莲犹反植，秋窗尚左开。图云仍溜雨，画水即生苔。及君欢四望，知余念七哀。


昔在唐山曲，今承紫贝坛。宁知临楚岸，非复望长安。野旷秋先动，林高叶早残。尘飞远骑没，日徙半峰寒。徒然仰成诵，终用试才难。


洞庭资善政，层城送远离。九歌扬妙曲，八桂动芳枝。雨足飞春殿，云峰入夏池。郢路方辽远，湘山转蔽亏。何当好风日，极望长沙垂。


望园临柰苑，王城对邺宫。还从飞阁内，遥见崛山中。天衣疑拂石，凤翅欲凌空。云甍犹带雨，莲井不生桐。盘承云表露，铃摇天上风。月出琛含采，天晴幡带虹。周星疑更落，汉梦似今通。我后情初照，不与伊川同。方应捧马出，永得离尘蒙。


陈王骖驾反，副后西园游。并命登飞阁，列坐对芳洲。桂岩逢暮序，菊水值穷秋。竹径箫声发，桐门琴曲愁。徒奉文成诵，空知思若抽。


邮亭一回望，风尘千里昏。青袍异春草，白马即吴门。獯戎鲠伊洛，杂种乱轘辕。辇道同关塞，王城似太原。休明鼎尚重，秉礼国犹存。殷牖爻虽赜，尧城史转尊。泣血悲东走，横戈念北奔。方凭七庙略，誓雪五陵冤。人事今如此，天道共谁论。


副君德将圣，陈王才掞天。归来宴平乐，置酒对林泉。炉香杂山气，殿影入池涟。艳舞时移节，新歌屡上弦。听曲惭回顾，思经徒欲眠。


皇明执东曜，帝扆居北辰。小乘开治道，大觉拯苍民。殊途同义路，分流合智津。传香引上德，列伎进名臣。连阁翻如画，图云更似真。镜山衔殿影，梅梁落梵尘。苑桂恒留雪，天花不待春。万年逢瑞应，千生值法身。天衣初拂石，豆火欲燃薪。重善终无服，轻毛庶有因。


副君时暇豫，曾城聊近游。清池写飞阁，疏树出龙楼。北陆冰方壮，西园春秋周。梅心芳屡动，蒲节促难抽。徒然欣并命，无以厕应刘。


从来守未央，转欲讶春芳。朝风凌日色，夜月夺灯光。相逢傥游豫，暂为卷衣裳。



        骨气清冷无片尘，即应僧可是前身。诗因缘解堪呈佛，棋与禅通可悟人。扫地就凉松日少，煮茶消困石泉新。不能来住城中寺，去买青山约我邻。

      


        我来无一语，闲认昔游踪。谁种路傍树，却遮山上峰。潭乾沉石露，人立去禽冲。樵说仙桥险，因思在上封。

      

桂宫连复道，黄山开广路。远听平陵钟，遥识新丰树。合殿生光彩，离宫起烟雾。日落歌吹还，尘飞车马度。



        大罗山上客，后主是宗亲。莫是为诗苦，却令生世贫。荒年家口众，少日鬓毛新。近又重遭祸，虚星必照身。

      

佳期竟不归，春日坐芳菲。拂匣看离扇，开箱见别衣。井梧生未合，宫槐卷复稀。不及衔泥燕，从来相逐飞。



        一别一百日，无书直至今。几回成夜梦，犹自废秋吟。小雪衣犹綌，荒年米似金。知音人亦有，谁若尔知心。

      

邮亭一回望，风尘千里昏。青袍异春草，白马即吴门。獯戎鲠伊洛，杂种乱轘辕。辇道同关塞，王城似太原。休明鼎尚重，秉礼国犹存。殷牖爻虽赜，尧城吏转尊。泣血悲东走，横戈念北奔。方凭七庙略，誓雪五陵冤。人事今如此，天道共谁论。



        碣字芙蓉驿，喜行行不难。路侵沧海过，人得异山看。圆石蠔黏满，平涂鹭立寒。一游期一月，回日必冬残。

      

夏腊高于众，音容亦未衰。终经迎客晚，煮药任僮饥。苔上抛生石，猿惊挂衲枝。山高九千丈，百事不曾知。



        建山惟上贡，采撷极艰辛。不拟分奇品，遥将寄野人。角开秋月满，香入井泉新。静室无来客，碑黏陆羽真。

      


        侯门无罴虎，进者何趑趄。主人畏客来，有甚虎与罴。彼此情不安，逢迎反忧悲。我爱由上翁，面有无求姿。不怨春作苦，联以岁晚期。藜藿如羊枣，豆粟兼晨炊。西风作霜晴，晓寒起呼儿。大儿收橡实，小儿拾松枝。无坟当自求，勿用他人为。

      


        杖屨相随步野田，坐临阶石和诗篇。要看隔水人家菊，试借系门渔父船。且缓归情知有月，不生酒兴为无钱。寒来莫问家中事，才得身闲即是仙。

      


        月色照君琴，移床出木阴。数声广陵水，一片古人心。投剑功无补，冲冠怒亦深。踪能清客耳，还是乱时音。

      


        堂前种黄葵，百结种葵畔。同地不同心，徒令永相见。

      


        先生胡不仕，高卧在林泉。忧国能先见，无人肯荐贤。月明新冢上，橘熟旧庐前。所著书成箧，多应后世传。

      

十日南山雪，今朝又北风。烧冲崖石断，梅映野堂空。难语伤时事，无成愧野翁。一生吟思味，独喜与君同。



        夫人年八十，头发未如银。有子缘能孝，居家不似贫。案头经尚在，箱内药初陈。至日西门外，无非送葬人。

      


        骨成泉下土，何物是游魂。一代颜容尽，千年名姓存。善缘依佛地，巧咏任人言。几听钱塘曲，风松静似喧。

      


        飞尘难到碧波中，波上烟云尽不同。吟断不知惊鹭起，汀花一半在船篷。

      


        平阳林给事，有女识比书。为妇极能孝，今人皆不如。得年非饵药，了葬自餐蔬。闽峤嗟埋骨，新碑到野庐。

      


        色变天星照，姿贞蜀土城。视形全觉巨，到手却如轻。盛水蟾输漾，浇茶雪片倾。价令金帛贱，声击水冰清。拂拭忘衣袖，留藏有竹籯。入经思陆羽，联句待弥明。贪动丹僧见，从来相府荣，感情当爱物，随坐更随行。

      


        本自家於越，何期滞楚邦。吟多头易白，归切思难降。但听风收竹，谁知雪满江。叉鱼中夜急，烧火照楼窗。

      


        社坛侧近地图宽，所作园池亦在间。十万人家城里住，少闻人有对门山。

      


        雁荡最奇处，众岩生此间。问名僧尽识，得句客方闲。洞峻猕猴入，天晴瀑布悭。古时山未显，谢守只空还。

      


        筠永州同路，人如异约何。雪风吟不废，山水忆同过。仙去家长在，时平石可磨。梦知归路远，全觉梦君多。

      


        渡头风景如前日，谁种桃花在两边。未晚人家门户闭，鹭鸶闲立钓鱼船。

      


        水流深见底，不是此溪愚。谪宦休嗟命，乡人为读书。文章传海裔，屋室在州图。儒者凡经此，须来看所居。

      


        滩恶过金水，波声远亦闻。诗同家信发，灯赂钓船分。数夜仍无月，看山半是云。又须登岸宿，囘望却思君。

      


        不期欣会面，如即失炎蒸。废寝看迟月，同吟忆远僧，过旬河复见，无雨露多凝。得句争书写，蛾飞扑灭灯。

      


        渭川千亩空闻说，得似君家亦是难。畦仆不知生凤实，野翁只欲乞鱼竿。忽惊残粉飘苍雪，最喜幽声胜远滩。六月火云飞不尽，谁知此处独清寒。

      


        能吟能画俱精到，多得声名在世间。少病高年惟发白，为官远地却身闲。深林有寺唐碑在，古庙无人楚竹斑。物景可吟兼可画，乞君篇幅未应悭。

      


        画图旧识高山寺，今在高山寺里行。千古险峰长自直，一春潇水未曾清。孤城吹角寒猿应，破屋寻碑野鼠惊。天遣二人来远地，要将新景就诗名。

      


        谱按江西派，声名过浙间。弃官从早岁，买屋向深山。文集通僧借，渔舟载鹤还。待予归旧里，又得到柴关。

      


        冰脂清绝地，谁拟此身来。寺古逢僧老，山高见水囘，岩菲寒未拆，风霭复难开。塔下看碑石，因寻跨鹤台。

      


        一径苍苔合，连年不出门。风高松有韵，溪满石无痕。不自知名重，令人觉有尊。更忧徵诏至，移室向深村。

      


        只为登山远，当门叠石为。人来嗟故迹，景胜入名诗。立鹤高过槛，欹花半在池。百年庭际木，新长挂冠枝。

      


        松枝宿雨碎滴下，野鹤巢边多水禽。不见蓑衣台上晒，来人自起钓鱼心。

      


        湘中山似水，自古有人云。此是曾游地，今来尽属君。残风吹岸草，空庙入江云。却忆还乡梦，清猿半夜闻。

      


        栽梅一百树，有屋二三间。此地长宜隐，为官却未闲。路移存古井，城逼失前山。喜共红蕖客，来吟至夕还。

      


        知是漫郎宅，舟中闻寺钟。小溪通正港，高石叠群峰。绿木成春荫，荒台见古踪。唐碑三十本，独免野苔封。

      


        水波上头竹枝下，隙月斜穿雪轻酒。东君只付一家春，俗眼自分宫与野。从来诗子多好奇，寒暖又别南北枝。山翁酒醉不复语，穷驴破帽松风吹。

      


        十年前有约，今却在城居。羡尔能携子，深山自结庐。引泉移岸石，栽药就园蔬。见说高林外，樵人听诵书。

      


        昔时怀素屋，临郭少埃气。草没栽蕉地，云藏瘞笔坟。年深碑不坏，名重世间闻。钗服吾能识，犹如已见吾。

      


        君家九歌图，元是龙眠画。冰毫动天机，意与象俱化。坡仙以一马，千金莫酬价。昏眼喜忽明，老绢尘欲亚。霐窠有灵鬼，天马夹龙驾。鳞幢借金节，隐隐出虚罅。篪驾迎飞响，陈具咸所祃。湘天水波立，绿红渺高下。漠漠楚客魂，万古入悲话。颓檐饥禽啄，长陀瘦鲛跨。八篇竹枝词，命君共吟些。愁声还入市，乞酒从嘲骂。

      


        徵居上天后，有屋在松根。一片仙坛石，却当僧寺门。居山称宰相，隔代绝儿孙。太傅新为记，今来亦不存。

      


        身居何处洞，潇岸看云行。既已通仙籍，奚烦赠道名。幌红花日影，香断寺钟声。题句君应识，君诗亦自清。

      


        一树桃花发，桃花即是君。空祠临野水，何处觅行云。事迹樵人说，炉香过客焚。雨添碑上藓，难读古时文。

      


        浙水平天净如扫，客雁飞来秋事早。短篷吹雪荻花风，影落深丛山欲晓。汀芜无绿鲜飙香，一农声影空潇湘。有人展卷苦思归，梦随翎翅飞沧茫。

      


        岩上横生脉，平林一里溪。众船寒渡集，高寺远山齐。残磬吹风断，眠禽压竹低。自嫌昏黑至，难认壁间题。

      


        州分低岭外，来向此园行。路改初栽树，堂成未有名。药苗如草长，岩溜入池清。欲识怀君意，时闻鹤一鸣。

      


        片水静无尘，青山是四邻。上天如有意，此地着诗人。吟得物俱尽，罚令生世贫。因来寻古迹，只见石为麟。

      


        一石高千尺，惟留一面空。寸窥横嶂绿，圆透夕阳红。僧定遗人世，猿藏畏雪风。却怜黄太史，不至雁山中。

      


        又作巴陵倒，南州旧有声。未凭湘水绿，能似长官清。笛冷君山月，帆轻夏浦晴。五言多好句，颜杜减诗名。

      


        几年无字学，宋代出王钟。钩锁全遗力，锥沙不露锋。神明还旧观，时辈获稀逢。点曳连烟雾，崩腾动凤龙。势成期险峻，意造绝纤稼。八法因知永，三分可问踪。丰多寻圣病，求务废眠饔。若匪蒙提耳，终难免击胸。道玄令自悟，恩大报无从。新砚传沅石，寒煤扫岳松。缺碑年号在，古器土泥重。注分元非浅，舒情似独隆。租人脂晓辖，离馆听秋蛩。贾岛铜为像，平原绣作容。简编流越海，魂梦历蛮峰。先喜趋朝日，应须领戟僮。

      


        古邑溪边寺，吟人爱寂寥。少僧斋室废，乞食钓乡遥。钟韵含霜气，楼檐近斗杓。汉时铜铸佛，瞻礼到今朝。

      


        专志事皆成，期师此一行。阁盛灵佛像，碑载施人名。江阔风催渡，村深雪废程。暂劳曾共说，终可遂闲情。

      


        天游观妙化，人世事皆轻。沆瀣藏仙境，津涯截海城。一身潜汗漫，品类仰高明。有道行藏小，无心视听精。上疑灵蜃吐，下觉巨鳌擎。雨气西帘入，月华东槛生。山临左辅近，湖自会昌成。风起僧钟直，村回野艇横。莲枯收绣段，松静发琴声。濠濮观鱼鸟，潇湘欠药蘅。一层休更上，百尺有谁评。昏日寒峰淡，残星远笛鸣。醉如元亮兴，归引仲宣情。阆苑琼为贵，黄州竹过清。郡图添圣迹，画轴记新营。奏乐渔人听，投车坐客盈。八篇移古咏，四字立嘉名。未必终成隐，清朝待秉衡。

      


        好别无愁思，风霜一岁残。去因贫事迫，归有暮年安。远水维舟晚，青山绕舍寒。又谁怜静者，得句不同看。

      


        此职司天派，员分南与西。事稀从吏懒，诗好笑人低。丹荔开屏画，青榕盖鹤栖。必思随侍日，曾有旧留题。

      


        端修修德在，门族盛如初。常有人登第，今称尔读书。南风舟去疾，西野客来疎。所着青衫旧，前官拟别除。

      


        水波一带隔秋城，不许尘埃接地生。浓露渐成红蓼色，野风添作小松声。客来喜自开楼锁，病去逢人语药名。闲意却多官意懒，帝人传说似渊明。

      


        大臣曾列荐，声誉有人闻。古郡知临水，黄山望似云。道情因病长，公务被吟分。天上除书近，时危必用君。

      


        心和无白发，长带一琴行。几路到君屋，数峰当郡城。妻儿贫自乐，丹药岁烧成。未必圣明代，终令隐姓名。

      


        东岸沙新淤，西村半失田。夕阳明望外，寒雁落愁边。懒下遮风帽，谁添买酒钱。小坡人不渡，灯火压潮船。

      


        一马背西风，斑衣与古同。暂时离膝下，邻郡是闽中。到日残秋兔，还期早塞鸿。即须同邑里，来迓黑头公。

      


        芳兰杂萧艾，独鹤随鸡九。男儿暂困厄，困厄谁怜君。或云深林间，其馥人自闻。何如鼓双翼，轩昂九霄云。

      


        去作严光郡，前为列宿官。水程趋阙近，丰岁得民安。公暇行随鹤，宵寒卧听滩。千峰临旧榭，曾约野人看。

      


        路有三千里，春容若水浓。浅塘饥鹭上，晴霭市烟冲。孤望生遥思，频过记昔踪。宿程知近县，闻打发灯钟。

      


        永州官满后，借屋静中居。两岁不参部，一心惟读书。孤经期榜首，行日离春初。即有杏花宴，题诗众弗如。

      


        急诏下林间，天教公未闲。虎符重领郡，鸳序暂离班。道直言皆壮，心和鬓不斑。紫骝曾识驾，白羽可平奸。边地尘初静，邻邦化匪艰。仍途从吏接，从乘约僧还。旗影明寒水，梅花动晓关。下车逢日吉，涤印破春悒。惠政流人至，清吟俗事删。条依萧守迹，仙认窦君颜。千古同歌夸，期年即赐环，敢云能下榻，同看九华山。

      


        江城过一雨，秋气入宵浓。蛩响移砧石，萤光出瓦松。月迟将近晓，角尽即闻钟。又起行庭际，思君恨几重。

      


        一舸寒江上，梅花共别离。不来相送处，愁有独归时。去梦千峰远，为官三岁期。思君难可见，新集见君诗。

      


        行李冲冰雪，途程半是船。去从人乞米，归要海成田。遇景因开画，思茶自掬泉。好风名舶趠，相候立江边。

      


        一山秋色同谁看，又复相寻出郭来。邻笔种成高碍月，井泉汲少近生苔。忽惊寒事砧初动，不辨晨光户尽开。君爱苦吟吾喜听，世人谁更重清才。

      


        数间茅屋残山外，片石崚嶒树影交，给假两旬秋易尽，相寻一舍地非遥。盆栽怪木缘能画，池养嘉鱼不入庖。闻道水松三百步，梦随流水到溪桥。

      


        我亦清湘去，何年可会君。贫惟诗送别，愁觉酒难醺。郊祀随天仗，台上识瑞云。定知分美郡，音问欲相闻。

      


        浯溪片石天来长，颜家字画元文章。淡岩明秀甲天下，万古石鼓留岐阳。大工踏天割云骨，尽出湘沅山水窟。六尺四面起棱角，颜色苌洪血涂抹。何年老手擘巨灵，赤灵白日联青星。湘娥罢瑟老鱼舞，瘦鹤叫下芦花汀。潘侯得之如升仟，可惜只卖四万钱。梅山山翁觑天巧，笑涡旋颊流诗涎。君不见元佑年间狄引进，雪林千里春水润。大苏黄九来赋诗，百杯醉倒金钗阵。潘侯石屏真绝奇，更多酒肉如渑池。苏黄已矣不复来，政须我辈来吟之。又不见当年玉川子，拾得玉碑极欢喜。半路忽遭穷相驴，十步九蹶扶不起。至坚易折古所伤，愿人好置高人堂，谢客岩头生夜光。

      


        山水七百里，上有青枫林。啼猿不自愁，愁落行人心。

      


        数朵山如削，青烟起墓墟。圣朝惟大度，蛮党亦安居。练卒来呈箭，生儿遣读书。更须看榜示，一与省人如。

      


        龚孔与丽华，迷昏章宵昼。只知欢似前，岂知祸萌后。

      


        客花十月开湘桃，蓬天春浅霞烟高。仟郎玩世跨鹏海，红龙紫仗青童翿。星斗心胸□□□，笔端衮衮惊沧涛。天皇庚申开凤历，百八十岁生夔皋。彤庭射策鬼斗□，虎符分寄梁悬刀。承华出入汉长吏，画图周室诸侯朝。绫绮连钱蔽华屋，神奎秘画黄金标。鹤嘴瓶深贮沆瀣，西峰倒碧翻蒲萄。

      


        西陵西陵高插天，武侯庙前寒泼烟。谁知陈侯笔有力，远远移来向君壁。老翁眼见惊愕眙，醉摇屈笔来吟诗。霹雳煤空云劈地，一夜苍虬忽飞去。

      


        步经千万歇，两日至山平。磬逐炉香尽，猿摇树雪倾。昔曾因画见，谁拟得吟行。又出穹林阁，终农看日生。

      


        入湘无浊水，天亦悯忠臣。阴结鱼龙气，香闻兰杜春。高吟方有思，静望忽伤神。舟上多渔父，应无似昔人。

      


        一寒游鱼不可见，春暖游鱼初见面。渊清人稀鱼可游，劝鱼切勿亲金钩。

      


        忽看春至复春还，门外烟云没野间。吟有好怀忘瘦苦，贫多难事坏清闲。柳花未散色全绿，杜宇乍啼声更蛮。闻道扫松溪雨后，梦随溪雨到岩关。

      


        画要天机到，常人学不成。胸中无世事，笔下有诗情。断岸孤村接，高林远岫平。不能求片幅，空自识先生。

      


        劳劳复劳劳，生人半行客。今人行古道，古道有行役。相逢莫等闲，相离易疎隔。殷勤红杏花，彻宵对芳席。明年花开人东西，青鸠食花旧处啼。

      


        荻箔争收茧，瓢轮斗卷丝。未充身上着，先卖给朝饥。

      


        富女易生骄，贫女难保节。殷勤路上花，行人意先折。

      


        诗合诚斋意，难将片石镌。相逢历在道，惜别未移船。野步僧同话，宵吟吏废眠。思君还有梦，前到钓台边。

      


        因识诗情性，为官亦是清。吉人天不佑，直道世难行。寄讽曾称菊，思归或上城。赠余诗一轴，追和隔今生。

      


        所高无二丈，盘折数枝悬。两树死一树，多年言万年。节坚全化石，根蠹半盛泉。便可招琴悟，相同把笔传。

      


        不得身为郡，归来两鬓青。方言营隐地，岂拟落文星。字有佳人学，琴无野鹤听。伤心共吟边，残墨在窗棂。

      


        晚凉多处听蝉声，齐女当年变化成。不合着身杨柳上，也令千古动离情。

      


        千叶万叶翠色鲜，春风吹尽枝上绵。五里长亭更短亭，古人今人千万情。中闺美人念离别，罗衾晓寒梦分绝。陌上杨柳春生枝，陌上行人春不归。

      


        今朝闻实信，一只海船遥。此世永相隔，何僧可与交。茶从秋后尽，门绝月中敲。昨夜山家梦，亲曾到石桥。

      


        秋色侵肌骨，还将鬓色侵。自来难会宿，安得废清吟。竹露滋丛菊，邻钟觉曙禽。城中同此月，不起故山心。

      


        天道转末动，气序多差肴。山河破瓦色，产物无丰饶。土薄黍无力，胶粘难久牢。中间灵者人，亦复多轻浇。悯今不逮古，空思管鲍交。

      


        已毕林中事，云烟隔暮城。古松知鹤老，沙水见鱼行。坐形生影，穷吟谷应声。嗜茶因识谱，寻药忽遗名。日吉期蜂分，山晴放犊耕。喜幽从地僻，不学负时清。缘荠同家食，披藤发野情。松庐极邻并，归计几时成。

      


        翠节老苔湿，湘妃泪遗踪。莫顾鬼物护。斤斧诛箨龙。不数汉水边，弃贼如草蓬。杀青色玳瑁，六尺光照空。俾我卧读书，魂梦来槐宫。

      


        立性全夷淡，移有避俗氛。酒醺驴到载，吟苦鹤曾闻。连任虚分竹，长年只爱云。伤心见儿辈，犹读旧时文。

      


        素练平铺吹不起，夜来垂下天孙机。愁看百尺千尺长，不作游子寒时衣。

      


        客路相逢欣道合，未尝一日不相随。仟坛观水天晴后，古苑寻梅雪落时。不娶自然忘世累，云山何苦动归思。行年未老头全白，只我知君为作诗。

      


        七十二滩声共闻，一朝路向李溪分。梅花无情动春梦，未好忆家先忆君。

      


        睡起胡蜂已退衙，袖中犹带郁金牙。懒拈青扇遮微雨，斗摘庭前紫笑花。

      


        一见情先熟，相同野外行。林园仙士守，笔砚小童擎。鸟上阶除近，冰悬石窦明。知君吟易就，清思逼寒生。

      


        隔乡山万叠，前路见新年。云雾寒疑雪，溪乾步当船。梅初开竹下，雁不至沙边。共向湘中去，诗将远地传。

      


        相逢今半月，夜雨厌同闻。远地长为客，还家极羡君。诗低劳尽写，茶美许重分。一马冲寒去，庐峰正雪云。

      


        公说曹溪事，经今六百年。庵基平地筑，碑记远人传。种竹初遮日，蔬岩只欠泉。自当居鼎鼐，岂在学修禅。

      


        难得刘夫子，生平极爱予。有时吟好句，特地到贫居。远别宁无恨，平安莫问书。梦穿庭际菊，密叶过畦蔬。

      


        高顶宜登高，吾州见地形。水通蛮国远，山出海门青。藓径僧行迹，风枝鹤退翎。公能同众乐，私帑建官亭。

      


        府后岩峦众，何时访古仟。井甘邻室共，钟远雪风传。病去茶难废，诗多石可镌。蜀江春未动，犹得缓归船。

      


        不见日东上，西原雨一晴。逐时看景异，风物入诗清。立久飞云灭，身高去鸟平。石峰何处是，归思忽然生。

      


        片山唐国赐，茶有数根留。几番见人说，今朝还独游。远波分段白，宿霭向晴收。却有觉庵主，犹能学道州。

      


        屋头桑叶大如钱，知是吴蚕第一眠。远水忽来潇岸没，家书却寄道州船。

      


        案上一琴书数卷，不须此地有笙歌。厌居市井观天小，喜到君家见月多。叶满地飞随步履，鹤於人熟听吟哦。明朝也向山上去，手把松枝养太和。

      


        江头老翁不为贫，自织笭箵张素鳞。明月江头春水涨，小船撑岸拾流薪。

      


        残烛照屏风，高堂暑气空。初旬长少月，半夜忽来鸿。旧集三年久，清吟四坐同。城楼杀更点，声在雨声中。

      


        频年游阙下，近日喜言归。及我成行役，与君还别离。梦长忘路远，计拙任人非。杨柳塘何处，要看题壁诗。

      


        战上尸上虫，虫老生翅翼。目怒体甲硬，岂非怨飞激。栉栉辫方来，横遮遍天黑。戍妇闻我言，色变气咽逆。良人近战死，尸骸委砂砾。昨夜魂梦归，白骑晓无迹。因知天中蝗，乃是尸上物。仰面久迎视，低头泪双滴。呼儿勿杀害，解系从所适。蝗乎若有知，飞入妾心臆。

      


        头上一方巾，西湖住宅新。古今称句法，岛贺是僧身。买马因沫口，将钱或施贫。有轩名数竹，还复属何人。

      


        石色丹砂文，林木翠相合。灵源一派长，近与银汉接。老眼挂千仞，吟步绕百匝。云遮忽有无，路坳见重叠。凤响闻笙竿，龙灵化蛙哈。再掬清冷波，一洗□滞匼。但愿高高流，勿以众流杂。

      


        唐翁钓鱼至黄哺，不得鱼儿得鱼母。廿里返家急烹煮，鱼能脱命刀与砧。掉入碧浔千尺深，半无鳞鬣眼血侵。黄哺黄哺又有一渔父，鱼兮鱼兮复遭祸。为鱼犹或为儿苦，死兮生兮不离儿处所。

      


        别君一百一十日，喜听人传八句诗。只在邻州难得见，却思前任远相随。分名丹荔画成轴，出处子鱼糟过时。近日有谁论字法，似闻检法是同师。

      


        游远令人瘦，思君甚渴饥。恨无如意事，懒乞送行诗。帝陌喧车马，王门守鹿貔。何时借僧榻，切勿负幽期。

      


        云驳天初霁，携儿下短篷。数茎归发白，一袖俗尘空。日子差潮候，秋容在蓼全。江神尖念我，平稳不生风。

      


        紫芝别我天台去，翁十深山自结茅。但见春愁随日长，不知庭叶蔽禽巢。

      


        西湖湖上寺，一别二三年。旧住房长闭，新栽树已圆。空多相忆梦，不得寄来篇。喜见邻僧说，归期是腊前。

      


        笭箵下北湾，罣䍡上西浦，渔师恶取真少恩，游鳞潜身更何所。未死神已泣，口沫自吹吐。朴失沧波俄顷间，斫雪飞花落盘俎。山翁忍见不惜青铜钱，尽买鲥鰅鲂鲫鱮。

      


        野霭初收见远汀，数株杨柳是官亭。渔人各晚各归去，一阵风来钓具腥。

      


        意欲寻君忘路远，入城还又出城来。菊明紫色天霜下，鱼没圆痕水垢开。新背石碑藏素箧，冻研山砚滴香醅。竹林好着君名姓，只恐君为禄仕催。

      


        一身文采异常流，却使闲身不自由。永日翠笼相并睡，岂无魂梦到沧州。

      


        长似在船里，松声如水声。门当岗路掩，云向井栏生。道进渔樵客，家空世俗轻。阶前桐叶响，云是白鷳行。

      


        易得君知音，难得君知心。纵然恩意短，宁使言语深。渴饮贪泉水，倦息恶木阴。傥涉不美名，曷可销烦襟。

      


        枯株围古寺，长觉夜寒增。坐听风吹雪，吟移佛照灯。灰沉麟骨碎，茶沸蟹涎凝。何计从师老，生涯若履冰。

      


        石缝敲冰水，凌寒自煮茶。梅迟思闰月，梅远误春花。贫喜田新长，吟令鬓已华。城中寻小屋，岁晚欲移家。

      


        八尺蕲州桃竹簟，坐来疑是水侵裳。垂杨叶下闲吟久，又与鸣蝉共晚凉。

      


        客至无他事，房门不厌敲。好山元带郭，损屋旋铺茅。静砌生灵药，高林出远郊。水禽冬不见，春暖渐营巢。

      


        故交南北去，谁复念幽人。夕别惊初见，相知乐似新。竹声当暑净，茶味得泉珍。贫与诗相涉，诗清不怨贫。

      


        拙鸠巢杉刺棚，曙出昏入俱不鸣。双雏脱壳羽翅生，母来哺餵雏无声。鸠能默默各远祸，一日高飞啄庭果。

      


        枯株围古寺，长觉莫寒增。坐听吹风雪，吟移照佛灯。试茶铛则水，点笔砚生冰。门外营营者，谁人及似僧。

      


        港中分十字，蜀广亦通连。四望空无地，孤舟若在天。龙尊收巨浪，鸥少没苍烟。未流皆惊畏，吾今已帖淆。

      


        石路近门方不险，刺桐疎处见僧归。小坡重叠无平屋，四月阴寒尚裌衣。山到道州高莫比，水分湘口绿相围。暮云不隔东南望，一片遥兼白鸟飞。

      


        卧犬闻人出，门当青栎林。固知多不在，自欲远相寻。宵短余香印，林疎出磬音。昨来曾寄茗，应念苦吟心。

      


        官树标牌号，遮阴种已成。井乾人立久，芦密兽行鸣。接洞多空地，居城半是兵。未能忘好古，缺石认题名。

      


        阿对泉头舂黑菰，萁然豆煮虫泣锅。蜀姜作芼吴盐和，琥珀香烂云子乌。不数肉翁夸安胡，老妻热贮儿怒呼。饥雷欲转藜肠枯，政须一饱百不图。君不见牛觳觫，乌毕逋，蟹躁扰，鱼喁嚅。玉脂泣鼎扤血糊，万钱方丈胡为乎。莫笑庾郎一事无食鲑，长有二十七种园中蔬。催儿挂豆更栽芋，坡老自谓我亦识字耕田夫。

      


        耒阳知县非知已，救厄无踪岂忍闻。若更声名可埋没，行人定不吊空坟。

      


        北风萧萧胡马鸣，边人走尽空户庭。黄金埋藏禾米弃，路上逐日空饥行。子西父南弗相守，仰面看日啼无声。生身不合属中土，自昔无时无战争。家桑椹熟生野蛾，兔跳席箕田成坡。一路几州皆荒废，处处虞骨平草多。传报将军杀胡虏，取得山河归汉主。残生只愿还本乡，且免后裔有兵祸。

      


        雀飞不高丈，啾啾聚榛菅。太仓有腐粟，安得悦尔颜。弋人四惊逐，飞投网罗间。巢中众雏鸣，望其母来还。

      


        石径半欹倾，山头路始平。步因花树息，吟忘寺僧迎。一面门无水，东隅路入京。青峰三十六，霜晓见分明。

      


        羲辔迟中夏，生贤国世宁。隔宵蟾欲满，经溽雨初停。分派来沩水，储神应德星。高楼参造物，健笔倒沧冥。几郡流威惠，今人识典刑。随行惟一鹤，堆案有群经。道直言皆壮，心和鬓益青。即须调鼎铉，未许在林坰。斸石逢云母，栽松长茯苓。龟巢莲叶上，公见却千龄。

      


        雨过山庵树色鲜，江城四月尚衣绵。本来行饭尝新茗，又得凭栏看插田。

      


        不作王侯客，一身如散仟。少闻人世事，多欠酒家钱。省语初如傲，高文旧已传。去灯烧蜡炬，相对坐茫然。

      


        扪萝上才绝，移舟泊前滩。火云满行路，剥啄敲柴关。脱裳挂木杪，喘汗如浆翻。主人喜客来，笑话生春温。袒裼不我责，我息方已安。自拾落地薪，煮茗当杯盘。卧石平如床，上有树影繁。清风吹骨毛，蛰热鄙炎官。佳禽不自匿，静处故相喧。竟日忘渴饥，山水秀堪餐。挽却世上心，世上多忧烦。

      


        一石升天处，分明孝得仙。今人修母家，古宅抵官田。云似飞来鹤，丹随汲上泉。吾家数十里，回望忽凄然。

      


        香有竹风知，无尘杂野姿。为怜新白发，重记旧题诗。藓带龙鳞剥，蜂沾蠹屑垂。不来三十载，半树是孙枝。

      


        君有新诗题我石，我因吟赏每登亭。塞门雁到云边失，海口山来树里青。几度寄书亲入郭，有谁载酒更过汀。欲知生事全无长，买纸闲传相鹤经。

      


        每到斋门敲始应，池禽双戏动清波。爱闲却道无官好，信僻如嫌有客多。字学晋碑终日写，诗成唐体要人磨。山民百事今全懒，只合烟江著短莎。

      


        门前春青水如罗，采兰船小长经过。未须折兰喜相赠，见此自令忧思多。

      


        半掩柴门一径深，山中免见俗尘侵。愁因有酒春生面，老不饶贫雪满簪。旧井远通幽谷水，翠藤新长小窗阴。扁舟莫负林间约，好把清诗慰此心。

      


        佳景多为寺，一房当翠微。炉香穿野霭，杉露滴僧衣。害蜜蜂喧牖，抛生鸟候扉。山深随兴味，斜日不须归。

      


        唐世吟诗侣，一时生在今。不因吾疾重，谁识尔情深。解愿衣赊酒，更医药费金。天教残息在，安敢废清吟。

      


        白下严州近，崎岖昔未经。年丰山米贱，溪涸石苔腥。一月无新句，千岑役瘦形。人家今畏虎，未晚户先扃。

      

将相仪刑久，师儒典册新。乘车朝魏阙，铭鼎颂舆人。高会开名苑，多欢浃辅臣。仙葩分巨丽，宸藻赐全醇。自昔脩天爵，平时秉国钧。谁如始终遇，奕叶荷君仁。


封国营邱近，行胪洛水浑。位齐师尚父，名重相公孙。勋业归宗祏，威声寄塞垣。安居今日老，魏阙此心存。祖燕临华省，赓歌屈至尊。里门多喜色，云汉在瑶琨。



        拔蒲心，叶再抽。拔蒲根，种不留。

      

月墀绣屐想无踪，庭户新凉绿簟空。寄语金泥旧裙衩，莫教放尽石榴红。


自讼愚且鄙，平生事辞翰。为文谢超卓，得禄未盈寸。一官走穷僻，百事真黾勉。昨者得州帖，输租被公选。曲舍只容膝，侍立如牛喘。逄逄鼓咽耳，漠漠尘翳眼。微风六月息，烈日四檐短。一座洒腥雨，万夫挥午汗。斗升烦较量，朱墨谩勾窜。岂惟畏刑书，农事宁可缓。赖有葛衣翁，志趣颇高简。爱民一心劳，慰我百忧遣。谁人坐华堂，玉簟罗婉娈。清樽近美竹，冰纨依素扇。贤愚定劳逸，贵贱天所绾。赋分乃自然，何须慕华弁。况予山野姿，夙尚本萧散。萦缠正自取，有类蚕作茧。得桷未知渐，盈庭巳占艮。恍怪旧学凋，冥羞素期舛。便当谢官长，趋墀来敛板。才谫又不力，引去非宜款。



        紫琳联坳蘸黟漆，破帽笼头醉拈笔。解返冰魂化墨倦，青皇尽把韶华失。巧分六出騃滕六，迅折千葩怯殷七。笑笑先生懒学画，花光仁老毛欲栗。可笑梅山翁，一夜吟诗便来乞。无声与有声，画妙诗骚两清逸。见说鹅溪出好绢，谁能为买三百疋。长条短棘椒藟萌，折榦稀枝瘦虬屈。画取西湖三两朵，摘索映空花不密。更画庾岭三十本，雪月风烟意非一。君不同见翰林走旁访消息，寒城日日骑驴出。又不见杜老当年酒不。

      

戎鼙声里冷云秋，投老难堪此段愁。说似旁人都不管，待凭书劄到并州。


驿吏闯晓鼓，仆夫乐晨征。叙别何草草，君今千里行。捧檄近京国，拜亲还洛城。层峦望太行，慷慨无俗情。嗟我寔僚友，追攀劳至诚。赠言岂无意，爱子智虑明。抱才太华高，视利鸿毛轻。世路有夷险，君行常直清。朝廷正博采，幕府讵久撄。少别勉自爱，他年看名卿。



        渔师得鱼绕溪卖，小船横系柴门外。出门老妪唤鸡犬，张敛蓑衣屋头晒。卖鱼得酒又得钱，归来醉倒地上眠。小儿啾啾问煮米，白鸥飞去芦花烟。

      

几年留滞起边愁，只忆家园烂熳游。今日西来更愁索，却令人意忆并州。


弭节萧帝寺，驱车成子冈。莽卉翳涂泥，霖雨沾衣裳。跻攀踰百寻，险滑步寸量。生公不可见，雨花空此堂。当时听说法，神鬼久已藏。烟云渺无穷，凄风来我旁。山川万邑屋，所见未毫芒。驾言吾将归，重劳徒御将。迟明羲与和，宇宙观暄旸。安行凌太虚，旷朗观八荒。


峨峨霍邱上，可以望九州。衮衮蔡河底，日夜无停留。子与山水近，官冗亦少休。登高望我居，寄书托东舟。非唯慰我思，亦以解子忧。我欲问子讯，冰泥塞邗沟。又欲识子处，东山岂高邱。惜哉所处异，会合宁易求。何时春风来，从我繁台游。


三伏重冰上五台，葡萄生摘荐新醅。雁门太守佳公子，应喜王孙拥节来。


鸿鹄慕稻粱，日夜疑罝罘。蜻蛉善蜚翔，不为食饮留。胶丝竹竿杪，童子与我仇。出处或类此，明明君子羞。近世喜高论，罔知道沉浮。朵颐非吉人，赴海岂善谋。万事固有理，彼哉宁易求。爱子智虑明，吾言非暗投。


始任监州便殒身，我来临奠重悲君。一名曾冠千人榜，三尺翻如百姓坟。古木带风号晚照，野花和雨泣秋云。贤侯若为刊碑碣，乞取东床内翰文。


梦帝资良辅，生申恊圣期。妙龄谈国体，初筮得家规。侃侃当官色，循循待士辞。法冠曾触佞，谏纸讵容私。外历蕃宣久，归参待从宜。政声虽召杜，学术本皋夔。业履今安匹，贤劳上所知。都畿重尹正，延阁旧论思。治出诸公右，经为大帝师。三边更惠爱，一体系安危。羌虏跳西夏，朝家念北陲。秘庭还旧秩，左辖正新仪。暂屈并门重，其苏晋国饥。指麾柔旅拒，谈笑妥茕嫠。邺邑祠河急，荆州祷雨迟。怒波回潬碛，旱种变京坻。道与千龄遇，身将百禄随。民瞻方有裕，天宠盖无疑。俊乂思皇日，钦明乐胥时。缁衣如宠庆，愿续武公诗。


余学无为无所成，每闻风论便神清。乡人来问真如理，居士能忘物我情。胜业久应三界护，妙言非止百金轻。世途多少冥行客，好与分明说化城。


天授嘉符帝祖宫，仙枝产秀福来崇。金茎对峙灵根固，云朵交升圣泽通。法驾留观知锡羡，从臣称庆未辞穷。诗人只解歌行苇，宁识君王造化功。


蓬山仙子任天真，乞领南麾奏疏频。金锁阙边辞黼座，水晶宫里得朱轮。公庭事简烦丞掾，斋阁诗多泣鬼神。莫为行春恋苕霅，銮坡挥笔待词臣。


名德从来重四夷，朝廷今日见官仪。陪祠自冠三公位，分陕犹为百辟师。金谷望尘多眷旧，琼林赐饯尽丞疑。都人喜看旂旄美，宁识勋庸在鼎彝。


曾随嘉客在层峦，秋色阴晴一望间。洞外暂乘云缥缈，林端时露水湾环。维舟暇日来寻胜，经世高才却爱闲。闻说使君歌舞去，盛游应不减东山。


早是天涯多病客，可堪春末少年时。风流任使花王笑，欢乐除非酒伯知。荆岫定为郊社器，渭川终作帝王师。琅玕未实烟空老，不恨年来紫凤饥。


柘上论功使节临，奏书倾动士人林。沙墀通籍沾新宠，泽国鸣弦试好音。郭畔黄芦宜日晚，水边红橘与秋深。君才八九吞云梦，应笑离骚向此吟。


烛泪漼漼罢赋诗，幅巾乘兴步东西。银河逼夜光芒堕，玉宇参天次第迷。稍梦荆江三里鹄，忽惊汉殿五时鸡。平生出处无心较，亦似庄周万物齐。


清明春律十分回，草色连云花尽开。禁籞幸随诸彦入，安车仍赐上师陪。百壶未许都门饯，九奏先从帝所来。鱼钥恩留方锡劝，柳边迟日莫相催。


天上春风水外寒，琉璃瓦湿月团团。千门纳钥尘飞远，一夕联文火禁宽。人想柝声来睥睨，鸟惊花影堕栏干。少陵老去唯便静，此地优容欲报难。


踏青争惜赏春葩，尽日无辞到月华。金谷正宜开锦帐，曲江翻想映毡车。侠卿酝藉歌飞雪，游女娉婷脸夺花。更咏汉宫传蜡烛，青烟散入五侯家。


料峭风来午漏迟，壁门䡾䡾敞轻支。侵寻出谷春莺啭，约略营巢社燕期。隐几稍同南郭嗒，滥巾未望北山移。值君佳句吟哦久，等是官曹得暇时。


池塘脉脉春泉动，亭馆阴阴夏木凉。砌叶乱风摇月色，檐枝留雪宿年芳。四时气象谁长见，一夜追游我太忙。从此与君携酒后，梦魂应不隔沧浪。


寂寞扬雄与世疏，赖逢佳友慰穷居。深沉智虑三冬学，磊落胸怀万卷书。自古贤豪今日盛，看君才调几人如。还朝好作登瀛客，闻说元臣荐子虚。


赋比相如巳绝伦，即论才识又名臣。致身可但诸公右，发策宜为上国珍。今日朝廷思谠直，一时贤俊待经纶。行看致主唐虞术，与笑淄川曲学人。


箫鼓纷纷倒酒樽，贤侯于此驻高轩。平明受诏辞龙阙，睿圣分忧在雁门。种落望尘迎汉使，吏民填道看王孙。一瞻车马人皆乐，宁识安边策略存。


箫鼓纷纷载酒醪，送行汾水觉秋高。吏民遮道瞻思切，车马还朝气势豪。圣主询谟忘旰昃，明庭收选尽英髦。看君才业何人似，哿矣趋荣勿告劳。


启国恩章称，颁恩典册徽。都人瞻卤簿，王子泣缞衣。落日随丹旐，悲风引素帏。西城供祖奠，惆怅昔游非。


仙去还缑岭，丧行指洛川。松楸闲故垄，笳鼓咽新阡。制诏隆名定，铭诗具美传。王宫尽恩旧，雨泣望云軿。


御沼环流瑞景长，集英宫殿紫宸旁。香随银漏留春色，花压琼筵斗日光。仙乐缓调瞻凤扆，天人高拱对龙章。皇家多庆千官喜，万岁声中献一觞。


汉殿曾亲册，收科咫尺间。文成疾翻水，学富似登山。夷路方腾驾，重泉忽掩关。乡人洒泪送，犹想去车还。


为爱诗家景，分题昼幕褰。寒生洞庭石，翠滴华峰莲。刷羽天门过，潜鳞海窟眠。未饶元白辈，争购百金传。


闻名非一日，许见便忘年。宴坐得真际，与游无俗缘。杖藜寻古刹，洗钵试幽泉。稍寄钟山约，临风但慨然。



        星汉欲沈尽，谁家砧未休。忽闻凉雁至，如报杜陵秋。千树又黄叶，几人新白头。洞庭今夜客，一半却登舟。

      


        琢之磨之，玉汝于成。孰为玉工，师友父兄。仙山之石，今则在我。彼璞之弃，我责之隋。为瑚为琏，如珪如璋。山泽之润，邦家之光。玉不自毁，人自槿实。闻士称名，不离其道。

      

绮席延佳士，香来似有情。当年漫拱默，终日费携擎。偶以朱蓝僣，还因刻画成。犹胜海上客，逐臭了平生。



        春至始青青，香车碾已平。不知山下处，来向路傍生。每岁有人在，何时无马行。应随尘与土，吹满洛阳城。

      

妙绝因心匠，华堂此集英。轻尘避绿蚁，密影占香琼。醉有陶彭泽，狂如阮步兵。瓮头篱菊下，弃掷任纵横。



        独行千里尘，轧轧转征轮。一别已多日，总看成老人。洞庭雪不下，故国草应春。三月烟波暖，南风生绿蘋.

      

昔日登名级，天街是胜游。昔日初得志，潘鬓未惊秋。逸驭乘风远，迁莺出谷幽。琼林颁宴处，楼殿彩云浮。



        贵贱各扰扰，皆逢朝市间。到此马无迹，始知君独闲。冰破听敷水，雪晴看华山。西风寂寥地，唯我坐忘还。

      

策马从仙子，探春游帝宫。爱此高尚志，开轩池水东。鸭绿漾残日，树碧留清风。生我潇洒思，超然尘世中。



        云作袈裟方石僧，岩前独立几经春。有人若问西来意，默默无言总是真。

      


        东西流不驻，白日与车轮。残雪半成水，微风应欲春。几经他国岁，已减故乡人。回首长安道，十年空苦辛。

      


        薰风微动，方樱桃弄色，萱草成窠。翠帏敞轻罗。试冰簟初展，几尺湘波。疏帘广厦，寄潇洒、一枕南柯。引多少、梦中归绪，洞庭雨棹烟蓑。惊回处，闲昼永，但时时，燕雏莺友相过。正绿影婆娑。况庭有幽花，池有新荷。青梅煮酒，幸随分、赢得高歌。功名事、到头终在，岁华忍负清和。

      


        风吹残雨歇，云去有烟霞。南浦足游女，绿蘋应发花。远钟当半夜，明月入千家。不作故乡梦，始知京洛赊。

      


        画船横绝湖波练。更上雕鞍穷翠巘。霜橘半垂黄。征衣尽日香。钟声云外听。金界青松映。何处是华山。峰峦杳霭间。

      

佛法诗名谁更继，未闻随分谒侯王。洗盂秋涧日华动，捣药夜堂云气香。苔藓乱青封叠石，杉松浓影过空墙。若非火岳□□地，那得吾师住久长。



        几度作游客，客行长苦辛。愁看函谷路，老尽布衣人。岁远关犹固，时移草亦春。何当名利息，遣此绝征轮。

      


        阴阴亭际间，相顾惨离颜。一片云飞去，嵯峨空魏山。

      


        病起正当秋阁迥，酒醒迎对夜涛寒。炉中药熟分僧饭，枕上琴闲借客弹。

      


        西南千里程，处处有车声。若使地无利，始应人不营。天涯犹马到，石迹尚尘生。如此未曾息，蜀山终冀平。

      


        潺潺伊洛河，寂寞少恩波。銮驾久不幸，洛阳春草多。

      


        负郭有田在，年年长废耕。欲磨秋镜净，恐见白头生。未作一旬别，已过千里程。不知书与剑，十载两无成。

      


        东西流不驻，白日与车轮。残雪半成水，微风应欲春。几经他国岁，已减故乡人。回首长安道，十年空苦辛。

      


        记得花开雪满枝，和蜂和蝶带花移。如今花落游蜂去，空作主人惆怅诗。

      


        竹树萧萧屋数椽。平湖漫漫纳通川。有时竹杖芒鞋至，醉著山光水色间。成小隐，未经年。功名夷路稳加鞭。逢时且数中书考，他日还寻独乐园。

      


        王母阶前种几株，水晶帘内看如无。只应汉武金盘上，泻得珊珊白露珠。

      


        平生花恨少，又那得、酒中愁。自禅板停参，薄团悟罢，身世忘忧。南柯旧时太守，尽当年、富贵即时休。莫羡痴儿小子，心心念念封候。优游。取次凝眸。春浩浩、思悠悠。爱万木欣荣，幽泉流注，好鸟勾舟、感生生、自然造化，玩吾心、此外复何求。应有知音共赏，定当一语相投。

      


        风景好樵川，郭外三洲烟渚。过尽古今清逸，奈天公不与。地灵人意曾符同，留待烟霞侣。一棹轻舟开岸，弄滩声风雨。

      


        横波清翦西湖水。黛拂吴山翠。藕丝衫子水沈香。坐久冰肌玉骨、起微凉。金徽泛柳听佳句。叠叠胎仙舞。曲终松下小盘桓。风露泠泠、直欲便骖鸾。

      


        自秋来、多病意无聊，不作渭川游。想兰菊凋疏，松筠茂密，亭馆清幽。四望遥山万叠，叠叠翠光浮。人道蓬莱岛，彷佛瀛洲。居士心迷丘壑，念迂疏老懒，难觅封侯。看才能成事业，且自抽头。携老稚、团栾百口，要他年、在此作菟裘。无言也，此生心事，都付东流。

      


        特为梅花来渭水。有人折得横梢至。粉毖香悭春意未。多应是。江南信息争先寄。水绿山青风日美。此时正惬幽人意。驱使风光佳句里。□满纸。却将旧日诗词比。

      


        瑞气盈门，神仙谪下看看到。已知消耗。弧矢呈祥了。种德阴功，自有多男报。还知道。果生蓬岛。不比人间早。

      


        日日齐眉举案，年年劝酒持觥。今年著意寿卿卿。幼稚绵绵可庆。官冷未尝贫贱，家肥胜似功名。所为方便合人情。管取前途更永。

      


        花上娇莺哑咤。著色江南图画。可惜好春风，有酒无人同把。拚舍。拚舍。独醉好天良夜。

      


        满路梅花，为谁开遍春风萼。短亭萧索。草草传杯酌。送子先归，我羡辽东鹤。他年约。瘦藤芒履。共子同丘壑。

      


        天气暖。开了荼一半。红日迟迟风拂面。阶前花影乱。俊雅风流不见。定被莺花留恋。千尺游丝舒又罥。系人心上线。

      


        林梢听布谷。郭外舒怀仍快目。平田浩荡，虢虢泉鸣暗谷。香稻吐芒针棘细，秀麦遥风波浪绿。山童野老，意亲情热。我待休官弃禄。屏迹幽闲安退缩。渭三千亩修篁，巑巑绀玉。顾盼滩流萦八节，呼吸湖光穿九曲。贪求自乐，尽忘尘俗。

      


        记得追游故老家。红莲幕府在长沙。放船桥口秋随月，走马春园夜踏花。思往昔，谩咨磋。几番魂梦转天涯。葵轩老子今何在，岳麓风雩噪暮鸦。

      


        展颦蛾。抹流波。并插玲珑碧玉梭。松分两髻螺。晓霜和。冻轻呵。拍罢阳春白雪歌。偎人春意多。

      


        瑞气盈门，神仙谪下看看到。已知消耗。弧矢呈祥了。种德阴功，自有多男报。还知道。果生蓬岛。不比人间早。刘梦得诗云：海中仙果子生迟。

      


        秋意满江湖，雨轻风熟。上水扁舟片帆速。远山低岸，贪看浅红深绿。不知回柁尾，沧湾宿。推枕起来，举杯相属。休叹风尘为微禄。几年行路，但觉登临不足。且翻楚调入，清江曲。

      


        一钩新月下庭西。绣帘低。漏声迟。小宴幽欢，依约似当时。娇盼注人都不语，眉黛蹙，鬓云敧。街槐阴下玉骢嘶。苦相催。醉中归。可惜明朝，秋色满东篱。只恐又成轻别也，情脉脉，恨凄凄。

      


        屈指瓜期犹渺渺。羡子征鞍，去上长安道。到得故园春正好。桃腮杏脸迎门笑。闻道难兄登显要。雁子云宵，花萼应同调。旧恨新愁须拼了。功名趁取方年少。

      


        年年腊後见冰姑。玉肌肤。点琼酥。不老花荣，经岁转敷腴。向背稀稠如画里，明月下、影疏疏。江南有客问征途。寄音书。定来无。且傍盆池，巧石倚浮图。静对北山林处士，妆点就、小西湖。

      


        雪压山颓，谁撒下、琼花玉蕊。寒气凛、沈沈天籁，望迷千里。群雀耐寒枯树顶，扁舟独钓平沙觜。把江南、图画展开看，都难比。台榭远、登临喜。楼阁上，歌声起。赏时光，居士独怜愁底。安得四方寒畯彦，归吾广厦千间里。但今生、此愿得从心，心休矣。

      


        满路梅花，为谁开遍春风萼。短亭萧索。草草传杯酌。送子先归，我羡辽东鹤。他年约。瘦藤芒履。共子同丘壑。

      


        忆惜西来，春已暮、馀寒犹力。正迤逦、登山临水，未磋行役。云笈偶寻高士传，桃川又访秦人迹。向此时、游宦兴阑珊，归无策。归计定，归心追。惊换岁，犹为客。还怅望、家山千里，迥无消息。□□不堪泥路远，烟林赖有梅花白。为孤芳、领略岁寒情，谁人识。

      


        长记浔阳江上宴。庾公楼上凭阑遍。北望淮山连楚甸。真伟观。中原气象依稀见。漂泊江湖波浪远。依然身在蛮溪畔。愁里不知时节换。春早晚。杜鹃声里飞花满。

      


        日日齐眉举案，年年劝酒持觥。今年著意寿卿卿。幼稚绵绵可庆。官冷未尝贫贱，家肥胜似功名。所为方便合人情。管取前途更永。

      


        小立危亭，风惨淡、斜阳满目。望渺渺、湘江一派，楚山千簇。芳草连云迷远树，断霞散绮飞孤鹜。感骚人、赋客向来词，愁如束。嗟远宦，甘微粟。惊世事，伤浮俗。且经营一醉，未怀荣辱。君不见、渊明归去后，一觞自泛东篱菊。仰高风、寂寞奠生刍，人如玉。

      


        梅雪渐当时候。访问全无消耗。凭仗小阳春，催取南枝先到。然后。然后。雪月交光同照。

      


        与君蹑足共凭阑。俯视周回四面山。目静鲁邦心渺渺，气吞梦泽意闲闲。烟云变化更明晦，乌鹊忘机互往还。唤取黄尘冠盖客，暂来徒倚片时间。

      


        倚阑观四远。近有客登临，故相磨难。山形欠舒展。小峰峦云树，晦明更变。江淮楚甸。又何曾、分明在眼。但临深、自觉身高，未可便名博见。休辨。吾心乐处，不要他人，共同称善。痴儿浅浅。因他谩说一遍。问还知宴坐，回光收视，大地河山尽现。待於中、会得些时，举觞奉劝。

      


        晓来风作。病怯春衫薄。郭外溪山明秀，红尘里、自拘缚。村酒频斟酌。野花偏绰约。十载人非物是，惊回首、梦初觉。

      


        对轩辕古镜，照华发、短刁骚。念壮岁心情，平生志气，可笑徒劳。云中谩夸魏尚，请休论、定远说班超。总是黄粱一梦，怎如尘外逍遥。蛮徭。洞入云霄。算无分、到仙曹。愿归隐闽山，来临渭水，葺个云巢。楼居共、真仙伴侣，又有时、混迹入渔樵。且恁随缘玩世，帝乡路觉迢迢。

      


        无言凭燕几，爱香袅、博山炉。正暖日辉辉，晴云淡淡，千里平芜。田家尽收刈了，见牛羊、下垅暝烟孤。闻说丰年景致，老农击攘呜呜。狂夫。素乏良图。从上策、赋归欤。有千亩松筠，三洲风月，尽遂吾初。凭谁去西塞岸，问玄真、此意果何如。寂寞无人共乐，醉乡是我华胥。

      


        天色沈沈云色赭。风搅阴寒，浩荡吹平野。万斛珠玑天弃舍。长空撒下鸣鸳瓦。玉女凝愁金阙下。褪粉残妆，和泪轻挥洒。欲降尘凡飙驭驾。翩翩白凤先来也。

      


        银花千里，玉阶三尺，远近高低一色。天公今岁被诗催，特地放、冬前四白。梅梢竹外，频频轻撼，嫌乱瑶芳素质。耐寒相对不胜清，毡帐底、偎红未得。

      


        姑射真仙蓬海会。驭气乘龙，作意游方外。冬后翦花飞素彩。腊前陨璞抛团块。幂幂绵云相映带。川谷林峦，混一乾坤大。白玉装成全世界。江湖点染微瑕颒。

      


        花满树。两个黄鹂相语。恰似碧城双玉女。对歌还对舞。可惜娟娟楚楚。同伴彩云归去。居士心如泥上絮。那能无恨处。

      


        名花无影迹，寒气日凄凉。人间千万树，歇芬芳。紫微宫女，仙驭降霓裳。名在仙班簿，不属尘凡，洞天密锁云窗。遗珰连宝珥，人世识天香。凝寒承雨露，傲冰霜。凌仙仙子，邂逅水云乡。更约南枝友，游遍江南，共归三岛扶桑。

      


        马蹄西路赏春妍。重来十五年。好山如带水如环。红楼罨画闲。人易老，景如前。停杯俯逝川。归舟回首望云烟。秦人隔洞天。

      


        灵心暗属。髻垒黄金粟。寂静虚堂情不足。微步徘徊山麓。蕊珠宫里新妆。生香全似瑶芳。应为莺花留恋，人间暂歇鸾凤。

      


        山翁可是爱登台。看云日几回。恨无语似谪仙才。空教云去来。思往事，引深杯。长歌感壮怀。霜风晚下扫阴霾。天心宝鉴开。

      


        芳信拆。漏泄东君消息。帝殿宝炉烟未熄。龙香飘片白。点缀枯梢的皪。疏影荡摇寒碧。指与纤纤教自摘。枝横云鬓侧。

      


        小立危亭，风惨淡、斜阳满目。望渺渺、湘江一派，楚山千簇。芳草连云迷远树，断霞散绮飞孤鹜。感骚人、赋客向来词，愁如束。嗟远宦，甘微粟。惊世事，伤浮俗。且经营一醉，未怀荣辱。君不见、渊明归去后，一觞自泛东篱菊。仰高风、寂寞奠生刍，人如玉。

      


        物理分明，人事巧、元来是拙。常自觉、满怀春意，向他谁说。剩喜登临频眺望，那知出处成迂阔。细闲思、萧散较贪痴，谁为劣。高楼上，蝉声歇。飞栋外，云行绝。见明河星斗，半空森列。领略光阴成赋咏，等档酬唱休旌别。要良辰、把酒倩佳宾，嘲风月。

      


        屈指重阳，有半月、犹零九日。且停待、今宵月上，宝轮飞出。有客最谙闲况味，无人会得真消息。算何须、抵死要荣华，劳心力。楼观迥，遥山碧。槽醡小，真珠滴。随分赏、闲亭别圃，好天良夕。篱畔行看金蕊耀，林梢便见瑶芳白。玩春来、夏去复秋冬，尘中客。

      


        年年腊后见冰姑。玉肌肤。点琼酥。不老花容，经岁转敷腴。向背稀稠如画里，明月下、影疏疏。江南有客问征途。寄音书。定来无。且傍盆池，巧石倚浮图。静对北山林处士，妆点就、小西湖。

      


        金枝联玉叶。世代有宗英，声华烨烨。君侯更超绝。抱不群才气，壮图英发。津途轨辙。□武上、青宵迥别。自玉阶、契合君王，拍拍满怀风月。奇绝。身居萧散，志在功名，眼高天阔。恩来魏阙。长江上驻旌节。待胡尘有警，纶巾羽扇，谈笑周郎事业。恁时看、国倚强宗，诏褒伟烈。

      


        人生如意少。谁得似仙翁，身名俱好。亨衢腾踏早。驾双旌五马。便居蓬岛。闽山蜀道。秉玉节、油幢屡到。号当今、有脚阳春，处处变愁成笑。尤妙。晚陪论道。密赞调元，虎符重剖。去劳自保。奉香火、归来了。见煌煌甲第，两两龙驹，绿鬓朱颜未到。是平生、种德阴功，自天有报。

      


        丹雘浮空，琉璃耀日，上云楼阁眈眈。□□居士，燕坐息玄谈。十载劳心问道，今悟罢、截日停参。凝神处，九苞丹凤，翔舞在山南。 喃喃。成障碍，千经万论，从此休贪。且陶陶兀兀，对酒醺酣。清兴有时狂放，扁舟上、绿水澄潭。渔歌起，从他两岸，齐笑老翁憨。

      


        倚阑观四远。近有客登临，故相磨难。山形欠舒展。小峰峦云树，晦明更变。江淮楚甸。又何曾、分明在眼。但临深、自觉身高，未可便名博见。休辨。吾心乐处，不要他人，共同称善。痴儿浅浅。因他谩说一遍。问还知宴坐，回光收视，大地河山尽现。待於中、会得些时，举觞奉劝。

      


        檀板频催，双捻袖、飞来趁拍。锦裀上、娇抬粉面，浅蛾脉脉。鸾觑莺窥秋水净，鸿惊凤翥祥云白。看妖娆、体态与精神，天仙谪。鞓带紧，弓靴窄。花压帽，云垂额。□回雪、定拚醉倒，厌厌良夕。明日恨随芳草远，回头目断遥山隔。料多情、应也念行人，思佳客。

      


        疏风摆撼芙蓉沼。垅上梅英小。谁家姊妹去寻芳。粉面云鬟参杂、汉宫妆。邯郸奏罢宫中乐。邂逅同杯酌。老来花酒制颓龄。为爱嫣然娇靥、斗盈盈。

      


        南州春又到。向腊尽冬残，冰姑先报。芳心爱春早。露生香馥馥，靓妆皎皎。诗人最巧。道竹外、斜枝更好。旋移根引水，浇培松竹，凑成三妙。回首。当年客里，荆棘途中，幸陪欢笑。闲愁似扫。记风雪、关山道。待飘花结子，和羹煮酒，还我山居送老。那青红、浪蕊浮花，尽锄去了。

      


        拍碎红牙，一声上、梁尘暗落。纨扇掩、雏莺叶下，巧呈绰约。字字只愁郎幸浅，声声似怨年华薄。坐中人、相顾感幽怀，添萧索。 歌暂阕，杯交错。人又去，情怀沪。那堪听风雨，渭城吹角。去去已离闽岭路，行行渐近滕王阁。便无情、山海曾相逢，坚心著。

      


        岭猿啸罢千山碧。小庵虚室团团白。庵在小山头。从来少客游。道人方打坐。举袖来迎我。问我此来因。拈花与道人。

      


        忆昔西来，春已暮、余寒犹力。正迤逦、登山临水，未嗟行役。云笈偶寻高士传，桃川又访秦人迹。向此时、游宦兴阑珊，归无策。归计定，归心迫。惊换岁，犹为客。还怅望、家山千里，迥无消息。□□不堪泥路远，烟林赖有梅花白。为孤芳、领略岁寒情，谁人识。於时部使者一二人，修私怨，攘微功，阴加中伤，不遗余力。有一故人当道，甚怜无辜，津送之意甚动，逆旅不至狼狈者，故人之恩也，遂发兴於风雨梅花之间。

      


        忽忆裴公台上去，远空秋气棱棱。万山一水秀还明。此时三楚客，何意续骚经。爱竹子猷参杖履，能诗侯喜同登。赓酬不尽古今情。清风生白尘，侧月照疏星。

      


        冒寒吹。访琼姬。行到青山遇玉肌。凝情欲待谁。出疏篱。手同携。踏月随香清夜归。乘欢拨冻醅。

      


        王谢堂前旧燕。毕意情高意远。只恐宠恩深，后会不教人见。深劝。深劝。不枉追欢一遍。

      


        天际行云红一缕。无尽青山，江水悠悠去。更上层楼凭远处。凄凉今古悲三楚。心事多端谁共语。酒醒愁来，望望家何所。薄宦漂零成久旅。天涯却羡鸿遵渚。

      


        飘粉杯宽，盛香袖小，青青半掩苔痕。竹里遮寒，谁念灭尽芳云。么凤叫晚吹晴雪，料水空、烟冷西泠。感凋零。残缕遗钿，迤逦成尘。东园曾趁花前约，记按筝筹酒，戏挽飞琼。环佩无声，草暗台榭春深。欲倩怨笛传清谱，怕断霞、难返吟魂。转消凝。点点随波，望极江亭。

      


        素飙荡碧，喜云飞寥廓，清透凉宇。倦鹊惊翻台榭迥，叶叶秋声归树。珠斗斜河，冰轮辗雾，万里青冥路。香深屏翠，桂边满袖风露。烟外冷逼玻璃，渔郎歌渺，击空明归去。怨鹤知更莲漏悄，竹里筛金帘户。短发吹寒，闲情吟远，弄影花前舞。明年今夜，玉樽知醉何处。

      


        紫曲迷香，绿窗梦月。芳心如对春风说。蛮笺象管写新声，几番曾试琼壶觖。庾信书愁，江淹赋别。桃花红雨梨花雪。周郎先自足风流，何须更拟秦箫咽。

      


        露轻风细。中庭夜色凉如水。荷香柳影成秋意。萤冷无光，凉入树声碎。玉箫金缕西楼醉。长吟短舞花阴地。素娥应笑人憔悴。漏歇帘空，低照半床睡。

      


        对芳昼。甚怕冷添衣，伤春疏酒。正绯桃如火，相看自依旧。闲帘深掩梨花雨，谁问东阳瘦。几多时，涨绿莺枝，堕红鸳甃。堤上宝鞍骤。记草色薰晴，波光摇岫。苏小门前，题字尚存否。繁华短梦随流水，空有诗千首。更休言，张绪风流似柳。

      


        石笋埋云，风篁啸晚，翠微高处幽居。缥简云签，人间一点尘无。绿深门户啼鹃外，看堆床、宝晋图书。仅萧闲，浴砚临池，滴露研朱。旧时曾写桃花扇，弄霏香秀笔，春满西湖。松菊依然，柴桑自爱吾庐。冰弦玉柱风流在，更秋兰、香染衣裾。照窗明，小字珠玑，重见欧虞。

      


        折秦淮露柳，带明月、倚归船。看佩玉纫兰，囊诗贮锦，江满吴天。吟边。唤回梦蝶，想故山、薇长已多年。草得梅花赋了，棹歌远和离舷。风弦。尽入吟篇。伤倦客、对秋莲。过旧经行处，渔乡水驿，一路闻蝉。留连。漫听燕语，便江湖、夜语隔灯前。潮返浔阳暗水，雁来好寄瑶笺。

      


        过蔷薇。正风暄云淡，春去未多时。古岸停桡，单衣试酒，满眼芳草斜晖。故人老、经年赋别，灯晕里、相对夜何其。泛剡清愁，买花芳事，一卷新诗。流水孤帆渐远，想家山猿鹤，喜见重归。北阜寻幽，青津问钓，多情杨柳依依。最难忘、吟边旧雨，数菖蒲、花老是来期。几夕相思梦蝶，飞绕苹溪。

      


        云木槎桠，水荭摇落，瘦影半临清浅。翠羽迷空，粉容羞晓，年华柱弦频换。甚何逊、风流在，相逢共寒晚。总依黯。念当时、看花游冶，曾锦缆移舟，宝筝随辇。池苑锁荒凉，嗟事逐、鸿飞天远。香径无人，甚苍藓、黄尘自满。听鸦啼春寂，暗雨萧萧吹怨。

      

云木槎丫，水荭摇落，瘦影半临清浅。翠羽迷空，粉容羞晓，年华柱弦频换。甚何逊、风流在，相逢共寒晚。总依黯。念当时、看花游冶，曾锦缆移舟，宝筝随辇。池苑锁荒凉，嗟事逐、鸿飞天远。香径无人，甚苍藓、黄尘自满。听鸦啼春寂，暗雨萧萧吹怨。


田塍常满雨常馀，绿遍溪南我独无。珍重天公不遗物，也分馀润到菖蒲。



        瑶房锦榭曲相通，能几番春事已空。惆怅旧时吹笛处，隔窗风雨剥青红。

      


        野草闲花洞口春，碧潭如鉴净无尘。江山好景携不得，漾入酒杯和月吞。

      


        过垂虹、四桥飞雨，沙痕初涨春水。腥波十里吴歈远，绿蔓半萦船尾。连复碎。爱滑卷青绡，香袅冰丝细。山人隽味。笑杜老无情，香羹碧涧，空只赋芹美。归期早，谁似季鹰高致。鲈鱼相伴菰米。红尘如海丘园梦，一叶又秋风起。湘湖外。看采撷、芳条际晓随鱼市。旧游漫记。但望里江南，秦鬟贺镜，渺渺隔烟翠。

      


        谋身非不早，其奈命来迟。旧友皆霄汉，此身犹路岐。北风微雪后，晚景有云时。惆怅清江上，区区趁试期。

      


        楚峰十二阳台路。算只有、飞红去。玉合香囊曾暗度。榴裙翻酒，杏帘吹粉，不识愁来处。燕忙莺懒青春暮。蕙带空留断肠句。草色天涯情几许。荼开尽，旧家池馆，门掩风和雨。

      


        一寸功名心已灰，翩然解组赋归来。中兴天子登耆旧，二十余年挽不回。

      


        一把新秧趁手青，轻烟漠漠雨冥冥。东风染尽三千顷，白鹭飞来无处停。

      


        正千门系柳，赐宫烛、散青烟。看秀靥芳唇，涂妆晕色，试尽春妍。田田。满阶榆荚，弄轻阴、浅冷似秋天。随处饧香杏暖，燕飞斜亸秋千。朱弦。几换华年。扶浅醉、落花前。记旧时游冶，灯楼倚扇，水院移船。吟边。梦云飞远，有题红、都在薛涛笺。听绝残箫倦笛，夜堂明月窥帘。

      


        当默任言言是垢，当言任默默为尘。当默当言俱无任，尘埃何由得到身。

      


        汉江江水水连天，被谪宜阳路几千。为问野人山鸟语，问予归棹是何年。

      


        彭祖尚闻年八百，陈郎犹是小孩儿。

      


        玉雪庭心夜色空。移花小槛斗春红。轻衫短帽醉歌重。彩扇旧题烟雨外，玉箫新谱燕莺中。阑干到处是春风。

      


        立向江亭满目愁，十年前事信悠悠。田园已逐浮云散，乡里半随逝水流。川上莫逢诸钓叟，浦边难得旧沙鸥。不缘齿发未迟暮，吟对远山堪白头。

      


        生长京华地，衣冠东晋人。书中尘不到，笔下句通神。江海知名日，池塘几梦春。精神长似旧，芸藁愈清新。

      


        度关悲失志，万绪乱心机。下坂马无力，扫门尘满衣。计谋多不就，心口自相违。已作羞归计，还胜羞不归。

      


        可笑无诗纪四愁，强将欢伯解吾忧。夜长明月纱窗冷，分得寒蛩一半秋。

      


        霜钟鸣时夕风急，乱鸦又望寒林集。此时辍棹悲且吟，独向莲华一峰立。

      


        诗与梅花一样清，江湖久矣熟知名。未容便理趋朝计，行见相留入幕深。照座精神澄玉宇，当官才刃压金城。星郎况是曾知己，刮目英游藻鉴明。

      


        入得春来物物饶，翻思湖上短长桥。去年寒食闲游处，曾把扁舟系柳条。

      


        雨脚来山岫，溪痕涨岸沙。插旗多酒户，挂纲尽渔家。地出绷儿笋，园收菜子花。春归莺啭嬾，风急燕飞斜。杯泻青荷叶，瓯煎白玉茶。孤村流水晚，数点有归鸦。

      


        湖水相连月照天，雁声嘹呖搅人眠。昔年曾到枫桥宿，石岸傍边系小船。

      


        相逢款话傍檐西，坎止流行事不齐。君到白苹秋正好，饱吟风月棹前溪。

      


        便中蒙赐墨，得句胜如书。暂尔两年别，俄然春暮余。梦驰情不间，心迩迹何疎。自省吾今老，湖山缚屋居。

      


        朝市软红尘，山林气味深。放怀随野鹤，过耳任春禽。石涧鸣泉玉，松钗坠日阴。隐居无个事，存养读书心。

      


        到得垂虹迫暮烟，前村雨暗莫行船。幸然得与僧人熟，借得终宵客位眠。

      


        花事已成休，都人懒出游。水添烟浪阔，山带夕阳愁。柳树鸣黄鸟，沙堤卧白鸥。不辞归路远，何必买扁舟。

      


        松江一景是虹桥，欲约骚人钓巨鳌。吴越封疆知几梦，只今人物壮三高。雪天斫脍莎烟冷，秋月渔歌剑气豪。收拾琉璃千万顷，尽为醽醁汲波涛。

      

习气于诗却未除，尽教人笑治生疏。功夫若到穷吟地，虽是居贫富不如。


舟移别岸水纹开，日暖风香正落梅。山色濛濛横画轴，白鸥飞处带诗来。


女伴歌采莲，清声度流水。无意惊鸳鸯，鸳鸯自飞起。


日煖梨花雪，风吹杨柳绵。春踰三月半，梦忆十年前。诗借莺声和，书无雁字传。东君还似旧，吾鬓叹皤然。



        滕阁昔曾游，今无槛外楼。远山连树合，尽日对江流。古石空存记，骚人易感愁。夜深歌酒处，灯火灿渔舟。

      


        一官濩落笑如初，只合空山去读书。不稼不渔无活计，谩将名氏玷公车。

      


        水激长江浪，风传远寺钟。宦情秋意薄，归兴客愁浓。卷箔迎新雁，喧篱厌旧蛩。何时旋故里，载酒插芙蓉。

      


        地僻居闲绝可人，殷勤过我抱桐君。声中知有辽天鹤，弹散华亭一片云。

      


        花已开时人正愁，花簪头上使人羞。一春可厌无晴日，下却珠帘懒凭楼。

      


        轻轻烟雾失楼台，雨暗吴山锁山开。试与渔翁闲访问，落花几许泛溪来。

      


        买得山房数册诗，倚篷细读已移进。只贪眼底看冰玉，月上荷花更不知。

      


        羽气於诗却未除，尽教人笑治生疎。功夫若到穷吟地，虽是居贫富不如。

      


        御园犹自有逋梅，约束游人莫肯开。听得老兵谈旧事，几年不见翠以来。

      


        渔溪僻好只吟诗，此意还须识者知。自古岛郊贫彻骨，诗逢穷处始为奇。

      


        山深入翠微，寺僻掩幽扉。景别金仙地，人忘尘世机。石滋崖雨滴，龙出洞云飞。结屋同僧处，何须赋式微。

      


        老大今无用，吟诗了白头。百年如电景，万事付沙鸥。性淡偏宜静，居贫动是愁。人情难似旧，门外水长流。

      


        性拙难为巧，年来阴屡经。身闲诗谩赋，心静梦能灵。富贵如朝露，英雄几晓星。寻思世间事，日影过中庭。

      


        蚕事行将了，农家刈麦初。雨悭林少笋，水涩港无鱼。因病尝惩酒，偷闲懒答书。今年身愈老，事事觉全疎。

      


        落落功名鬓久斑，重游京国又何颜。早知寸禄荣家晚，悔不当初便入山。

      


        野草沿庭砌，清闲日掩扉。晚凉疎雨过，落叶觉蝉稀。天籁自鸣竹，砧声谁捣衣。僧寮不过此，何必扣玄机。

      


        爰立为霖仰望深，今朝一雨慰苍生。经纶久柬君心在，变理还同天道亭。爱国虑勤宽玉带，筹边谋远捍金城。我公动业难模写，但见皇家庆太平。

      


        落落功名鬓早斑，蹉跎心事十年间。看来只合归湖上，渔钓丛中尽日闲。

      


        月月岩头古翠埋，绵云深隔洞门开。苍藤随石无根活，灵杞何年有种栽。气凝野烟疑麝过，暖熏山雨误蜂来。空庭谁领幽芳坐，雪鹤同行损绿苔。

      


        异种休参玉板禅，崭然一角立层巅。远尖自抱云根壮，叠藓谁疑雨箨缠。梦里三生空过眼，胸中千亩漫流涎。此龙难入宁僧谱，出土摩霄是几年。

      


        花飞春减燕雏飞，西兴渡口夕阳微。等闲更上层楼望，贪看江潮不肯归。

      


        不涉惊涛心自稳，柳阴阴处著孤舟。的知世路多机穽，一线閒名付直钩。

      


        天净无一云，地净无一尘。十六月圆满，皎皎白玉轮。古今同此月，照破世间人。夜久方浴出，露坐风满襟。清影入窗户，聊足尉我心。所欠一樽酒，所乏一张琴。如此好月色，惜乎在海滨。痴儿官事了，空自疲精神。不得赏新月，酬酢相与频。今宵诗兴动，狂吟渔溪民。独对犹复尔，况逢亲共宾。

      


        青青梅子已添肥，犊角新抽晚笋迟。茶罢日长消睡处，案头一卷乐天诗。

      


        吟轴卷还开，行歌兴尽回。买花浇换叶，开么扫苍苔。巾学凉纱样，衣从薄苧裁。潘郎羞鬓白，多是为秋来。

      


        西风紧兮叶脱枝，寒露瀼兮菊绕篱。芦花白兮蓼满湄，雁声急兮蛩转悲。乐吾淛兮殊兴思，况东淮兮落远陲。朝气肃兮夜漏迟，暮云黯兮山色衰。纷纷眯目黄埃吹，艰关千进而徒驱驰。穷猿投林任所之，膏粱诸公那得知。从今休被微官缚，示若琴歌诗酒乐。岂无手足怀我情，当念行人多寂寞。

      


        青浦相逢恰二年，今宵再会亦前缘。诗囊和月横挑去，稳泛枫桥夜半船。

      


        擘钗情绪思悠悠，月下穿针嬾傍楼。非独双星苦离别，人间天上一般愁。

      


        回首得两年，曾入灵隐去。一路看不足，衣沾松上露。白云来相迎，涧泉飞瀑素。此景天下无，远胜庐山路。

      


        平湖一景堪图画，舟子烟波去复归。旧日玄真无觅处，西山长见鹭鸾飞。

      


        眺望西山在目中，更须宽展竹篱通。残梅尚守清帘节，不嫁东君昨夜风。

      


        天气晴和又作阴，老来畏冷自难禁。余霙待伴留痕在，殊动骚人访戴心。

      

公庭宴坐无俗情，杨柳荫门春水生。绿阴满地惜春晚，飞絮扑帘疑雪声。解鞍树下看洗马，流杯石上听啼莺。当今论治用材杰，归来未许陶渊明。


城南好山何太幽，人家对门溪水流。春禽啼树野花落，雪瀑挂崖岚翠浮。长镵自可斸灵药，短筇何必寻丹丘。一声清啸暮天碧，松顶月明人倚楼。



        儒冠每笑拙身谋，春日因何桂玉留。南浦未思芳草恨，西湖正为落梅愁。四灵去矣今如在，诸老萧然事已休。衣钵青松谁继续，家鸡还复可搜求。

      

扶桑禅子下蓬莱，携得仙人竹杖来。瘦节只疑同鹤骨，虚心犹恐是龙胎。衰年正赖扶持力，异日须知变化材。不怕石头溪路滑，月明随意步苍苔。



        柳飞绵花飘瓣，又一番春事阑珊。蜂迷蝶困莺声懒，感起我愁无限。　　【锦缠道南】这其间即渐里相思病趱，清瘦减潘颜。自别来如隔万水千山，非是他情疏意懒，多应我分浅缘悭。无奈被人讪，妆成科范，将咱好事拦。谩忆恩和爱，恰一似梦邯郸。　　【赛鸿秋北】赤紧的楚阳台险峻似连云栈，武陵溪间隔东洋岸。他将那锦回文合欢带皆揪绽，绣香囊同心结都拆散；揉损并头花，斫断连枝干。恨不的绕池塘摔碎了鸳鸯弹。　　【普天乐南】少欠下风流难，捱不彻忧愁限。伤心处凤只鸾单，孤眠时枕冷衾寒。自那日私情犯，料想娇姿遭拘绊。我痛着迷不似今番，愁眉泪眼，恨别离最易，相见应难。　　【伴读书带过笑和尚北】停歇了泥金柬，隔断了衡阳雁，将一段美爱幽欢常凝盼。为他时晓夜心无惮，怎承望冰人托梦成虚幻？似羝羊触藩，无人驾司马车，凭谁举梁鸿案？贾充宅频巡看，张京兆情绪悭，沈东阳胆心寒。两眉攒，寸心拴，将意马锁心猿按。　　【刮地风南】降下一天愁共烦，到如今怎辞难？良缘有分非为晚，事从人只在闲。明月再圆，彩云休散，办心坚管熬得海枯石烂。天若有意天顾盼，终有个称心间。　　【尾声南】才郎有日重相盼，破镜重圆真个罕，把许下心香夜夜还。



        诸营今日请春衣，积沓如山竞捧归。曾念雪中兵堕指，戍边铁甲正防围。

      

仙人赠我华阳巾，鹤发轻笼雪色新。行近花间添老态，照来镜里觉精神。宁论锦里誇乌角，绝胜东坡岸白纶。安得画工图小像，水边林下乞闲身。


斯文今古托仪型，帝醉何堪君独醒。每说苍生唯痛哭，只余白发顿飘零。知己早驾思秋鲙，遗令空棺执孝经。欲叩铭旌无一字，残灯空自火星星。



        富贵人所原，贫贱不堪忧。自有兰蕙清，非比萧艾羞。功名如露草，飘瓦若虚舟。千载傥相遇，皋夔及伊周。苟使穷未达，一壑营一丘。出处谨吾节，斯心已细筹。

      

露下梧桐客梦醒，梦中犹记在滇城。寻山玩水连三月，听雨吟风过二更。斑白近来添老态，文章千古总虚名。何时更剪西窗烛，重把新诗与细评。


月出中秋好，轩居适对之。水光长似接，壁影迭为岐。但以三宵约，殊难两地移。湖山分胜事，把酒问何其。



        幸喜居官事不多，庭空吏散雀堪罗。近来转觉诗朋少，谁肯高轩为我过。

      

每见临安客，浑无故旧书。客情都易老，乡谊未全疏。夜月鸾飞远，边云雁过初。陶然樽酒外，幽趣问何如。


浮云有聚散，山色无古今。床头黄金不足贵，惟有管鲍情何深。与君久相别，相见还复离。鸿鹄肆远志，燕雀焉能知。君不见发白难再黑，水清终可浑。向来朋旧半存没，只今世态徒纷纭。君当高歌我起舞，直须醉倒花前樽。



        天阔衔江雨，冥冥上客衣。潭清鱼可数，沙晚雁争飞。川谷留云气，鹈鹕傍钓矶。飘零江海客，欹侧一帆归。

      

贵竹城中养拙斋，开窗树色映丹崖。常时有约论幽事，几岁无书慰老怀。身逐暝云登蜀道，梦随寒雨落秦淮。英才况出功臣裔，早晚除书下玉阶。


吾闻老郭之传许与江，山水绝笔称无双。此图夜景江所作，仿佛秋声动林壑。长江澄澄月在水，远山苍苍树如蚁。如此江山夜放舟，若人真是逍遥游。尔来一百四十载，陵谷变迁图画在。世无苏李两诗仙，赤壁采石俱萧然。老夫此兴固不少，解裘亦足酤清醥。出门有碍行且休，不如烧香看画楼上头。


时方用武我业儒，王生卖笔来吾庐。生承世业霅溪上，制笔特与常人殊。宣城阻兵十三载，犹喜山中老㕙在。拔来秋颖带微霜，缚得铦锥含五彩。昔年草创供玉堂，玉堂仙人云锦裳。三缣一字不易得，笔价亦与时俱昂。莫怪年来弃如土，扫除风尘必斨斧。生今卖笔我卖文，何异适越资章甫。呼儿亟用买一束，为我写成怀古录。吾儿作字三叹赏，八法以之随意足。我有好音生可知，用笔将见文明时。诸公笔谏佐明主，老我笔耕笺古诗。逝将重作毛颖传，为记频年遭薄贱。牵联为生书姓名，字业不随陵谷变。中秋适逢酒禁开，椰瓢酌生新泼醅。酒酣仰视月中兔，长啸一声归去来。


我思阳羡茶，初生如粟粒。州人岁入贡，雷霆未惊蛰。天荒地老今几年，春归又闻啼杜鹃。山中灵草化荆棘，白蛇何处藏蜿蜒。玉山先生一寸铁，欲刳妖蟆救明月。丹霄路断肝肠热，还忆茶瓯饮冰雪。我思惠山泉，长流无古今。瓶罂走千里，煮茗清人心。向来劫火炎锡谷，神焦鬼烂势莫扑。池边浦石亦灰飞，此水泠泠泻寒玉。高人饮泉五六年，一襟清气清于泉。好为吴侬洗烦热，乘风归报蓬莱仙。


椎髻舞，击铜鼓，浅蛮生蛮皆安堵。卖刀买锄犁，衔恩人鸟语。犷俗驯，恶俗去，岂弟君子吾父母。


黄天荡上将军树，树下数家人姓顾。行人遥指若堂封，往事犹论麾扇渡。新祠画藻烟雾湿，古木垂萝鬼神护。长洲县令枉高盖，短褐巢翁曳双屦。海棠正落胭脂雪，山瓶为酹金盘露。柱头老鹤作人语，道旁驯雉随车驻。《吴趋》一曲歌未了，蜀魄数声春又暮。金戈铁马尚酣战，白羽清风复谁睹？看碑莫怪客如云，彼君子兮真可慕。


我来铜驼巷，葛岭重行行。相逢话师相，皆云误苍生。遗臭千万年，沙堤潮上横。


记年时东走避风尘，随处觅桃源。偶相逢一笑，堠山西畔，乔木参天。百尺元龙楼上，下榻许高眠。鼓我瓠巴瑟，鱼鸟欣然。每日春风池馆，有竹林诸阮，醉袖联翩。要簪花捧砚，常挟两飞仙。又安知、桑田变海，竟飘零、老去雪盈颠。绨袍外、故人余意，肝胆雕镌。


往闻齐军夜路迷，老马前导人追随。又闻的卢跃檀前，汉业复立西南陲。古来良骥称有德，未有骁腾能杀贼。将军两马驮贼来，云雾四起生风雷。红绡帕首尔何物，霜蹄一踣成飞埃。军前认主鸣且舞，惊倒熊罴与驱虎。群凶胆落不敢追，官军凯还槌大鼓。马兮马兮诚有功，须知感物由元戎。将军接迹武惠功，煌煌史册书勋庸，尔马名示垂无穷。


忆昔十五六，好古尊前贤。初闻独孤桧，快睹曾争先。苍然一株蘖旧根，皴皮错节枝叶蕃。适逢夜雨半身湿，宜是往年甘露痕。孔明庙前柏相似，乃在陈司徒庙之后园。乡来陵谷忽变改，造化劫灰飞入海。神焦鬼烂救不得，桐乡自此无光彩。幸存一曲阑干石，题公姓字留遗迹。石苔斓斑土花碧，相伴铜驼非荆棘。余从海上避兵归，几度摩挲长太息。怀哉古之人，好贤意无穷。咏甘棠，爱召伯，赋菉竹，美武公。宪公此树堪比隆，后人宁不仰高风。玄都道士桃千树，一会区区岂难措。龙钟野老及群英，亦愧因循坐迟暮。桧乎桧乎重培植，风枝相樛霜干直。邦人具瞻仰遗德，见树犹如见颜色，六百二十五年如一昔。


幽寻度香径，遐思倚琴台。乌喙尝胆日，雉妖捧心来。春风煽天艳，灭国轻于埃。


昔余夜醉钱塘酒，看潮八月中秋后。银山涌出海门来，潮声殷若雷霆吼。此图之作知几年，当时景物皆依然。云山两岸澹笼月，雪岸一江高拍天。一观顿觉毛发立，再观祇恐衣裳湿。扁舟渔子任掀舞，别渚鸥凫自翔集。奔腾澎湃无足惊，人间平地风波生。乘桴尼父果浮海，从游我欲跨长鲸。


往有方竹杖，化龙归混茫。吾知龙之灵，知我力尚强。今年八十馀，举足势欲僵。一目眇数月，白日如昏黄。出门多荆棘，况复多虎狼。感君扶持意，以杖远寄将。棱棱七尺觚，材拔宛种良。孤根斩铁石，老节凌风霜。聱叟性恶圆，为尔重激昂。气类喜相得，颠危赖能防。秋风黄叶村，春雨乌石冈。挂我沽酒钱，时与游醉乡。赤藤含赧色，青藜失辉光。睹物思故人，晤言未渠央。


往闻淮西军食人，狗亦有寨屯如军。是时江南幸无事，尚谓传者言非真。安知吾乡今亦尔，地方百里皆荆榛。三村两村犬成群，见人如见东郭㕙。跳踉大啖猛于虎，跛跎高踞声狺狺。路旁青草堆白骨，天外飞鸢衔断筋。征夫早去胆欲落，冤鬼夜哭情难伸。可怜性命葬馋腹，往往多是还乡民。向来丧家狗绝食，遗骸或与狐狸分。乘时为暴至若此，此事千古同悲辛。寝皮食肉不可得，张牙弄爪何由驯。虞廷九官分厥职，益必掌火山泽焚。犬乎犬乎，胡不革尔心，全尔身。主尔主，邻尔邻，摇尾乞食仍相亲，毋使狗砦之名天不闻。


群鼠穿我墉，昼出不我避。苍头生执之，赤手遭□噬。号呼惊四筵，狸奴尽呼至。群狸视如盲，鼠辈从此逝。老我气力衰，长吁夜无寐。


余生寡谐俗，老去得知己。论交固云晚，莫逆良可喜。联翩诸侯客，寂寞著书事。夜分青藜火，昼并乌皮几。几回论班马，一笑观亥豕。烟云挥洒外，风月吟啸里。蚶杯酌流霞，兽炉爇沉水。佳哉《水调》词，清我尘俗耳。朱弦听者希，《白雪》和能几。别来怀盍簪，梦见承倒屣。帷林大江边，瓢巷横山趾。秋风落梧叶，甘雨熟菰米。相望不三舍，相过堪一苇。诗筒继元白，通家犹孔李。况于阿戎谈，亦与诸任齿。尚友古之人，厥德薰晋鄙。


一昨方卧疴，妻子呼避兵。扶持上轻舟，烽火照夜明。问兵今远近，言围阖闾城。赖有风满帆，送我东南征。三宿坐不寐，鹤鸣近华亭。晓泊青龙江，芦菔匝地青。新知适相遇，留我居筱泾。土风颇淳朴，地僻鸡犬宁。吾病日以瘳，客来能送迎。老瘦心自怜，或谓诗骨清。比邻两三家，情亲若平生。园蔬日持送，酒壶时共倾。对酒不能乐，艰虞未忘情。怀哉数君子，雨打水上萍。飘零各何许？吾将寻旧盟。卖刀买黄犊，子孙共春耕。奈何西枝西，炮石犹雷鸣。


美人木兰舟，春风挂帆去。舟轻疾如飞，可喜亦可惧。浙江多风波，越山暗烟树。孤月照篷窗，今夜宿何处？


兰陵溪上梅花村，世居齐梁之子孙。濒溪沃壤足禾黍，教子读书深闭门。时人笑渠生理拙，渠亦笑人多覆辙。春来乌犍一犁雨，岁晚黄精三尺雪。有时独速舞短蓑，饭牛别作耕田歌。长安车马自尘土，奈尔濯足沧浪何。君不见苏秦为无田负郭，平生不识耕田乐。奴颜婢膝谒诸侯，黄金载多祸随作。君今有田兼有书，夜亲灯火朝犁锄。只恐一朝富贵逼人去，猿鹤笑人留不住。


此山一别二十年，此水流出山中铅。人言近日绝可喜，不见流铅但流水。老夫来访旧烟霞，僧铛试瀹赵州茶。惜哉泉味美如故，不比世味如蒸沙。


脱屣东华尘，躬耕太湖滨。桑麻接邻里，鱼鸟情相亲。閒时读书牛背上，安知六国方攻秦。东风二月桃花雨，布谷飞来向人语。一犁初破陇头春，黄犊出阑健如虎。羲农世远莫可追，南山石烂无足悲。悲歌笑宁戚，夜半犹未已。人间閒是非，何用污牛耳。我田已耕春昼閒，樵童随我看青山。日暮归来一壶酒，我歌呜呜童拍手。童拍手，儿饭牛，一天星月烂不收。重捻戏笛作三弄，七十二峰俱点头。


西邻主人翁，养鹤如养客。专童供鹤料，稍慢童受责。试问鹤何好？毛羽喜洁白。又能舞蹁跹，长鸣振金石。客有鹤骨清，粹然含素德。穷居以诗鸣，冷面常菜色。赋命鹤不如，可为长太息。


客来帷林候渔父，黉舍坐听三日雨。诸生读书喧两庑，商羊飞来立当宁。雨声书声杂蛙鼓，蚓歌亦自谐宫羽。青苔上阶菌生柱，败壁淋漓籀文古。斋僮不敢开牖户，风撼庭柯啸饥虎。南山老石烂成土，天漏谁能鍊金补。去年旱魃走吴楚，田家往往悲尘釜。麦秋一饱方自许，莫教化作飞蛾舞。


吴姬手执金叵罗，春风笑面生红涡。主人留客长夜饮，客拜主人持酒多。主人沈醉客亦醉，客散扶归主人睡。残杯冷炙厨头倾，邻家儿有啼饥声。


延陵采地荒榛棘，延陵遗庙成瓦砾。延陵野老归吊古，独立斜阳长太息。尘埃野马纷满眼，城郭人民总非昔。共惟泰伯吴鼻祖，三让高风冠千古。周衰列国俱战争，卓尔云仍踵遐武。去国躬耕江上田，曰附子臧非浪语。天伦义重情所钟，屹立狂澜见孤柱，此义孰可比采薇？西山孤竹子，此情知者谁，获麟老笔十字碑。德音寥寥二千载，陵谷几番经变改。江南近代淫祠多，梁公不作可奈何。于乎祠堂之毁还可屋，礼让风衰较难复。汉家兄弟歌布粟，唐家兄弟相屠戮。何当大化一转毂，于变浇漓作醇俗，九州八荒春穆穆。泰伯延陵断弦续，芳也未死当刮目。


吴田水深三尺许，总是去年秋暮雨。劝农使者催春耕，田甲频挝水车鼓。江村破屋能几家，几家妇姑俱踏车。蓬飞两鬓赤双脚，亦有儿女双髻丫。淞江太湖愁满眼，白汗沾衣足生趼。车轮辘辘羊角转，水波翻翻龙舌卷。春来十日九不晴，怕闻鹁鸠呼雨声。滂沱才俾片时久，辛苦又加三日程。当家岂无夫与子，打鱼日籴去城市。城中禁米难出关，田上忍饥还戽水。四郊未种围田谷，三边已运官仓粟。安得木牛为木龙，运水疾于牛走陆。西林日落田妇归，隤岸白烟鱼虎飞。诗翁独立长太息，何处青山有蕨薇。


六龙城西吕城东，奔牛古堰卧两虹。谁筑高楼水中沚，野有蔓草牛无踪。河边青苔生白骨，刀创箭瘢犹未没。问知八十一年前，战死当时皆义卒。铁马遁去刘将军，大家牵羊走燕云。二百山河献明主，北驼南象今纷纷。登临且喜得佳客，鞠育青青已堪摘。浮云世事勿复论，一醉西风真上策。


携我方竹杖，看君方池水。宛然俯中庭，照影月明里。清风生蘋末，素练吹不起。鱼乐鱼自知，主人亦应尔。


三高祠前秋水波，客来吊古悲且歌。季鹰鲁望桑梓敬，蠡也笾豆理则那。生为越人身相越，百计谋吴吴乃灭。真忧乌喙将无情，兔死狗烹肝脑裂。飘然携家湖海游，捧心人与同扁舟。越人誇功铸金像，于吴孰曰非仇雠。行装重宝久弥厚，清高之风绝何有。奉尝堪笑木肠儿，忍睹荒台麋鹿走。江风肃肃枫叶寒，扣舷折我青琅玕。灵胥怒抉海潮起，殷若雷鸣过雪滩。


日高三丈馀，先生睡初起。雪屋烧暖香，行庖鲙冰鲤。逍遥白毡巾，傲睨乌皮几。钩帘对青山，倚杖看流水。世事了不闻，无劳洗吾耳。


双松岁寒姿，卷石太古色。我昔山中游，憩此松下石。松花雪霏霏，松叶风瑟瑟。安知此清景，相对复今日。撑空两髯龙，还在书中室。主人罢鸣琴，宴坐室生白。客来苦炎热，倚树欲挂帻。不闻天籁鸣，但见空翠滴。烦襟顿如洗，林壑幽兴适。经月数相过，明朝有行役。黄埃赤日中，令人转相忆。


峨峨九龙峰，寒泉落冰雪。美人此倾盖，为我涤烦热。世涂自荆榛，肝胆无楚越。凭高一长啸，清风满林樾。


我思钓雪滩，烟波数千顷。幽人读书罢，乘风放孤艇。沙头弄明月，水底见天影。鲈鱼秋自肥，枫叶霜自冷。钓钩未连鳌，聊此驻清景。


马鞍山高数千尺，考槃之阿环大泽。梅花为屋雪为巢，窗户玲珑虚室白。诸公衮衮登云梯，若人奚独能幽栖。澹然素志绝华藻，要令朴俗还标枝。蓝关策马官远谪，居延牧羝毡尽齧。何如雪饮乐巢居，更与党家风味别。梨云无梦亲如许，膝上儿郎赋冰柱。此生此乐慎勿移，听取龟巢老人语。


千古一抔忠义土，青山门外碧溪阴。溪流冷浸中宵月，照见先生未死心。


老人村，老瓦盆。尝作鸡豚社，不识州县门。阿翁醉倒阿婆笑，膝上咿鸦弄乳孙。


延陵野唱风吹去，曲误谁知顾且听。湖海卧游春昼静，一帘花雨集中庭。


我思垂虹桥，沧波绿杨津。鄂鄂棣华宅，瞰此江之滨。荷衣佩秋兰，野饭羹紫莼。一从桥上别，花发三年春。相思复相思，为尔歌停云。


去年同看中秋月，东阁开窗夜赋诗。阁下桂花无恙否，秋风又到去年时。


芳草青青路欲迷，白头有客共扶藜。吴田半没桃花水，辜负春风布谷啼。


数口妻儿网一张，船为家舍水为乡。江南江北山如画，欸乃声中送夕阳。


茅茨数家黄叶村，霏雨一月溪水浑。慈鸦种麦日未暝，猛虎下山人闭门。


白发萧萧客未归，凄风紧雨禁烟时。青苔白骨寻常事，堪笑田文为客悲。


东门之东西市西，人家屋头啼竹鸡。新年十日九风雨，二老几时堪杖藜。


一径落花春昼静，四邻嘉树绿阴繁。儿曹忘却怀乡意，浪说春风似故园。


每忆城南隐者家，昆山石火径山茶。年年春晚重门闭，怕听阶前落地花。


烈塘坟上树如云，一扫东风十五春。不信令威归不得，竟移华表属他人。


秋色苍茫日落斜，鲤鱼风起荻飞花。先生晚酌依稀醉，吹笛渔童恰到家。


鬓丝垂领白毵毵，老我身如作茧蚕。午梦忽惊飞炮响，狼烟只在淀湖南。


何处登临散客愁，千墩浦上听渔讴。清明落尽梨花雪，能得春风几日游。


僦得山居凿井新，客来不厌煮茶频。屋头蓦地颠风起，狼藉桃花满树春。


吮痈人在五侯家，市肆浑无药可赊。童子归来风雪夜，老夫愁绝对梅花。


六幅蒲帆带雨开，■城艇子过湖来。老妻正倚门前树，雪色杨花覆绿苔。


四壁青山眼欲花，山光都似薄云遮。杖藜随步归来晚，月上东窗都到家。


鹤长凫短世难齐，满眼风尘客路迷。灶突未黔居未徙，儿曹况在两湖西。


一幅春云巧似裁，隔湖飞过碧山来。野桥小立题诗处，夹竹桃花烂熳开。


湖上新堤踏软沙，少年人面映桃花。花村风物浑如旧，独欠青帘卖酒家。


箧藏湘帙心云香，手阅金经掩竹房。门外不知春早晚，绿阴池满日初长。


前山后山云气浓，欲雨不雨天无风。记得去年初夏里，此时船过滆湖东。


带孔频移转觉宽，酒杯虽举不成欢。客来为说红巾苦，窗下榴花亦怕看。


东胶山人不出村，南州高士之裔孙。十年曾作蝼蚁梦，四壁祇有莓苔痕。松牵女萝补茅屋，童引乳泉浇药园。别来几度屋梁月，颜色宛然清且温。


东风吹散社公雨，红白花开烂锦云。时俗喜逢迎富日，老夫羞作《送穷文》。裌衣试著寒犹怯，拄杖归来酒半醺。为问驿桥杨柳树，送人多少去从军。


曾闻社酒可治聋，椑榼分来谢阿翁。才士谩磨龟砚石，贵人多佩虎符铜。人前出语羞称好，杯后为文错送穷。连日昏昏如病蜮，不知春到楝花风。


里翁犹记前朝事，五马年年上冢来。白鸟能言高桂古，黄杨合把细花开。


丈夫不洒离别泪，杯酒聊发《玲珑》歌。黄杨闰馀岁已久，红杏日边春正多。子瞻手携铁柱杖，太白足上金銮坡。凤台佳景必重赋，千万寄语来薜萝。


府公遗爱沾幽壤，礼部文章勒翠珉。寒食清明人洒饭，落花飞絮鸟啼春。


六载重来释氏家，一瓯新啜赵州茶。杏花风后春何冷，柏子庭前日未斜。拄杖赖能无潦倒，阙文烦为补《楞伽》。要听说法频来往，且喜平桥路不赊。


范叔寒多正不禁，乌薪重惠比乌金。赊来脱粟忙炊粒，留得焦桐好制琴。环堵一龛春盎盎，丽谯三鼓夜沉沉。砚池冰释龙香暖，写我朝来抱膝吟。


客行二月初三日，诗到千墩寄二难。且喜江南春气早，不闻濠上雨声寒。花时多酿酴醾酒，芳馆重修芍药栏。往事真成塞翁马，正须招集笑相看。


趁潮艇子若游龙，潮落横塘日下舂。负郭人家星散住，水边多种木芙蓉。


聚蚊金谷任荤膻，煮茗留人也自贤。三百小团阳羡月，寻常新汲惠山泉。星飞白石童敲火，烟出青林鹤上天。午梦觉来汤欲沸，松风吹响竹炉边。


黍熟湖田花鸭飞，雨香秋浦箬鱼肥。野翁织屦街头卖，日暮裹盐沽酒归。


百年有限耻求仙，数口无饥赖薄田。菰米熟来连日雨，菊花开到小春天。方从易外穷羲画，无复诗中泥郑笺。客至酒杯时一举，开笼放鹤舞蹁跹。


题诗郡圃景邹亭，浇酒林庄下马陵。白草西风秋莽莽，青山北郭路登登。柱头且看谁为鹤？骥尾何惭我附蝇。坐待秋凉行有日，老夫扶惫策乌藤。


春来一月苦阴雨，少顷雨晴邀客嬉。金斗城西芳草路，水边杨柳青离离。


星槎池馆东床客，冰玉襟怀我所知。百榼葡萄春滟滟，一栏芍药昼迟迟。门前送却催租吏，枕上还吟梦草诗。只恐绣帏人起早，又催京兆画蛾眉。


不谒闾丘谒虎丘，幅巾藜杖兴悠悠。飘萧白发三千丈，来往青山八十秋。宝地近曾为战垒，剑池今复属禅流。老松知我题诗意，也学生公石点头。


曲塘柳岸似苏堤，编户菑畬比郑陂。春日莺花图画里，秋风鸡黍古人期。开樽许共倾蕉叶，出妓应教无《柘枝》。老我杖藜佣出入，草堂遥望为题诗。


横林之北横山西，孤村流水古招提。青苔一径童不扫，白云半间人共栖。松枝甘露落麈尾，桂子香风吹麝脐。我来欲问生公石，道价孰与生公齐。


为爱横山山水清，山前筑室小溪萦。老夫枕石看云卧，儿辈求田候雨耕。古井寒泉龙有宅，孤村夜月犬无声。廿年两眼风尘暗，犹喜如今见太平。


茶泽归来王子猷，问君知与对沧洲。一湾流水市尘远，两岸人家烟树幽。客至白云分半榻，兴来明月载孤舟。如何不到淞江上，卧看芦花雪色秋。


溧水先生挽不留，故山回首郁相缪。落花飞送九年客，行李归来一叶舟。勋业镜中成白首，耆英会上冠清流。独怜诗社今寥落，无复寻盟集旧鸥。


忆昔雨别去涂难，喜得云归旧谷盘。郡乘手挥狐史笔，斋居头戴鹿皮冠。草生林馆皆书带，竹老溪园可钓竿。独念咸阳殷博士，有无黄耳报平安。


小径迂回草欲迷，村居如在瀼东西。为煎新茗频敲火，自扫残花恐污泥。白首十年吴下客，伤心千古越来溪。群贤何日能相顾，重为湖山一品题。


佳儿发轫之官去，名父居閒味道腴。诗卷剩添兵后作，酒尊常为客来沽。江湖结社鸥盟冷，辽海还乡鹤梦孤。烟水相望远相忆，寒云欲雪尽模糊。


兵馀重到古禅关，无限伤心四望间。林下点头皆炮石，门前战骨似丘山。剑池屡变珠光赤，盘石犹沾血点斑。白发破衣耆旧在，独怜宁老不生还。


娃宫无复有楼台，佛刹而今亦草莱。衲子尽随飞锡去，将军曾此驻兵来。青山衔日犹前度，沧海扬尘复几回。霜落吴天香径冷，断猿啼月不胜哀。


怜君苦有软脚疾，愧我贫无挑药钱。此日尺书重问讯，何时杖策与周旋。湖乡地湿黄梅雨，舍馆窗含绿艾烟。犹喜东家人好事，银瓶长送酒如泉。


芳草萋萋春复春，桃花应笑未归人。数椽矮屋清溪曲，一个扁舟绿柳津。且与往来乘款段，从教图画上麒麟。老妻颇胜刘伶妇，不惜春衣典酒频。


杜宇催归不绝声，知君归计正留情。东胶茶焙春烟暖，西堠花村夕照明。音信尚烦黄耳寄，交情不负白鸥盟。明年筑室相邻住，儿辈求田与力耕。


去年长至听埙篪，转眼今年又此时。棣萼喜存兵后树，梅花早绽雪前枝。西山近日无烽火，东阁何人共酒卮。儿辈此归今问讯，吴音变楚莫相疑。


十载风尘走朔南，白头如雪面如蓝。借车载具家频徙，应俗为文笔大惭。茅屋雨添苔上壁，竹林烟护笋抽簪。别来行路难行甚，何夕挑灯细与谈。


方欲题诗寄草堂，远劳移棹过沧浪。十年同饮三江水，一笑相逢两鬓霜。田野无人鸦种麦，漕渠通海蟹输芒。凭君莫话悲秋事，且复持杯送夕阳。


淞江太湖春水生，湖边白鸥寻旧盟。远公沽酒壮行色，坡老赋诗慰别情。燕子日长书屋静，柳花风飏钓丝轻。相过不负青山约，一棹夷犹两日程。


闻道庞公也入城，还家风雨近清明。催租人去诗仍好，市药童归病已轻。尚喜竹林青笋出，不嫌花径紫苔生。野夫得此平安信，寻访姑迟数日程。


神仙中人铁笛老，爱尔玉山双眼青。玉山高处拄手杖，铁笛醉时围内屏。天生丹穴凤为石，东望黑洋鲲出溟。人杰地灵风物美，绝胜西蜀子云亭。


庭前手植娑罗树，树下频翻竺国书。失鹿不知秦二世，葬鱼那问楚三闾。园收柿叶皆新纸，林养松花当宿储。十里双溪春水绿，浮杯时复访樵渔。


日斛葡萄剩有馀，一官不换只閒居。窗含烟气虞山近，门掩秋声栗树疏。鸿雁去来知几度，鸡虫得失竟何如！丈夫高盖非无日，聊遣閒情赋《子虚》。


故国溪山各远离，倚楼长笛为谁吹？相逢山海三生石，共惜边风两鬓丝。客舍暂如桑下宿，世涂危甚剑头炊。明朝果若西庵去，更约匡衡细说诗。


远客相过说帝都，黄金如玉米如珠。内园人歇催花鼓，市肆尘生卖酒垆。河北功臣称李郭，江南租税赖苏湖。明朝漕运开洋去，几日风帆到直沽。


何物淮夷久乱华，东风依旧满天涯。春盘荐酒杯频举，醉笔题诗字半斜。无数故人俱契阔，一双老眼近昏花。家贫赖有长镵在，坐待青山长蕨芽。


兰省归来日未斜，闭门尘静似山家。教儿楷字誊诗稿，遗客生绡写墨花。太伯祠前人走马，姑苏城上树栖鸦。知君觞处多怀古，忍听《吴趋》唱小娃。


客来试问钱塘事，冠盖都非旧日人。尚喜西湖堪种菊，不知东海欲扬尘。手题王粲《登楼赋》，头戴陶潜漉酒巾。如此江山如此客，政须倾倒洞庭春。


钱塘形胜接苏湖，风物于今入战图。独尔碛沙仍似旧，诸公杯酒不相孤。远山云敛千峰出，幽树春来百鸟呼。白发老僧盘膝坐，笑看车马涉危涂。


浩浩北风吹战尘，还乡无复见乡人。四郊荒草斜阳外，一树寒梅野水滨。偶有新诗题甲子，勿惊初度过庚寅。僧庐夜宿明朝别，默念莪蒿泪满巾。


光范门前三上书，先生曾为发长吁。□桥杨柳藏书屋，铁笛梅花落酒壶。偶遇故人论北海，相思一夜梦西湖。由来海内誇长句，肯寄浮家野老无。


一天风雨夜漫漫，独为先生发永叹。杜甫百忧茅屋破，郑虔三绝坐毡寒。莺花紫禁回头梦，烟树青山抱膝看。最忆旧游诸阁老，别来零落汉衣冠。


太湖之阳九龙峰，金田蛰尔僧中龙。山头云出野漠漠，石眼泉落声淙淙。呵冰古砚写墨竹，扫雪幽轩看碧松。别来两度岁年晚，祇见梅花信一封。


西湖山色冷如灰，前度刘郎今又来。红粉画船俱寂寞，断桥流水自萦回。一堤寒柳风烟老，两鬓飞蓬岁月催。赖有故人能慰藉，绿尊长对晚山开。


平原公子午桥庄，草木当年雨露香。桂树不嫌招隐士，桃花应喜识渔郎。锦茵醉酒冬宵暖，冰槛垂纶夜月凉。我亦欲拈横玉去，为君三弄踞胡床。


白鹤溪清水见莎，溪头茅屋野人家。柴门净扫迎来客，薄酒留迟当啜茶。林响西风桐陨叶，雨晴南亩稻吹花。北窗几个青青竹，题遍新诗日未斜。


飞刍挽粟未能休，嗟我乡邻日夜忧。何事群凶■猖獗，半年诸将拥貔貅。桃花过雨红颜老，杜宇伤春血泪流。堪笑腐儒无可用，下帷依旧说春秋。


尽道王门可曳裾，青山吾自爱吾庐。新年且醉屠苏酒，旧业重修种植书。堂上弄雏慈母喜，阶前系马故人疏。东风一树梅花雪，折得南枝报鲤鱼。


鸦鸣鹊噪总无灵，庸孺讹言更莫听。万国山河春荡荡，一时烟雾昼冥冥。官军自足追穷寇，县吏犹劳募壮丁。何日卖刀仍买犊，花村鸡犬共安宁。


馀生甘分老渔樵，竹径柴扉掩寂寥。舍后薄田堪种秫，门前流水喜通潮。人遭岁歉餐榆粥，天假春晴养麦苗。早起冯高望西北，楚氛犹自未全消。


别多无那苦相忆，赖有尺书时往来。逢人为说乌宝传，此客合贮黄金台。北风尘土岁云暮，南湖水波冰欲开。扁舟短棹日相□，元出西郭看野梅。


客夜牛衣薄，王春凤历新。东南蛙角地，多少马蹄尘。鼙鼓依然急，壶觞莫厌频。君看塞翁马，得失岂由人。


十年为客不窥园，数日还家独闭门。儿女牵衣拂尘土，亲朋折简问寒暄。江南花柳青春好，淮上风烟白昼昏。闻道贼渠今磔死，雨窗欢喜倒清樽。


病卧碧山久，愁添白发新。一冬无雨雪，四海有风尘。妻子移家远，亲朋折简频。梅花应笑我，出语欲惊人。


鲜于公子平泉庄，有亭翼然水中央。天光云影白日静，菱叶荷花清露香。柳下系船鱼可钓，座中留客酒盈觞。门前渔浦接洮滆，白鸟飞去烟苍茫。


客来寒食清明日，每日清风醉玉山。綵笔醉题鹦鹉赋，宝香频爇鹧鸪斑。檐前修竹翠欲滴，池上小桃红更殷。按得锦筝新制曲，隔花黄鸟共间关。


客来常问信，书去半沈浮。两度黄梅雨，相思白发秋。樵渔今短笠，山水古长洲。寄语天宁老，龟巢赋咏不？


班马文章驾并驰，云龙追逐去何之？门前流水垂杨柳，屋上青山叫子规。三月又逢修禊日，一觞还忆太平时。可怜潦倒无家客，满目风尘两鬓丝。


细雨清明日，扁舟过玉山。传书元有误，飞鸟竟无还。芳草萋萋碧，落花点点斑。题名墙外竹，黄鸟正间关。


邻舍惊呼避蝮蛇，老妻嗔怒唾乌鸦。谁知昨夜三更雨，又送春风一度花。寒食清明人上冢，夕阳芳草客思家。愁来复绕青山去，何处垆亭酒可赊？


贫居家事少，客去跋溪閒。茅屋牵萝补，兰阶择草删。雪添南浦水，雪暗北窗山。孰谓寒如许，鸡鸣客度关。


相约揽秋色，淞江来小舟。留人十日雨，洗耳百花洲。祖逖鞭方著，张良箸欲筹。吾庐吾自爱，霜菊晚香幽。


风冷柴门闭，斋居缩似蜗。小桥平陆里，识字老农家。野饭常留客，村醪颇胜茶。早梅溪上折，斜插胆瓶花。


洞庭林屋聚群山，问讯曾逢卖橘船。湖上白鱼多满尺，山中朱果不论钱。仙家犬吠云连屋，泽国龙吟月满天。辟谷有方烦寄我，吾将多与世人传。


风吹雨脚断，月到天心明。孤鹤有清梦，荒鸡非恶声。南浦明朝别，西湖几日程。棹歌人正苦，莫上石头城。


过客应相笑，衰翁未得閒。酒经方补注，诗稿又重删。藜杖家家竹，篮舆处处山。数朝天色冷，高卧掩柴关。


春草绿如许，之人犹未归。江东云度水，马上雨沾衣。王事驱驰久，家乡信息稀。多情旧时燕，还绕画梁飞。


近闻哀痛诏，使者出江东。兵革何时息？车书四海同。落梅春雨后，芳草夕阳中。俯仰长流涕，穷涂一老翁。


偶识庐山远，山庄借屋居。拨云分腊酒，踏雪送寒蔬。门俯溪光迥，窗含野色虚。相过两不厌，灯火案头书。


孤峰云叠叠，旧邑草萧萧。觅石敲新火，挐舟趁早潮。沙田红稻熟，溪网白鱼跳。寂寞悲秋客，篷窗酒一瓢。


尽道从军好，封侯甚不难。羽书频报捷，相府即除官。北鄙烟尘远，东风雨雪寒。腐儒人共笑，白首鹿皮冠。



        一榻青苔对雪，五湖春水流嘶。欲遣长须觅酒，聊将短札题诗。

      

田舍方东作，州家要义兵。濒湖团水寨，斸石甃山城。柳暗村烟暖，芹香润雨晴。荷锄归未得，布谷为谁鸣。



        濠上人来书数行，开缄如对语琅琅。酒杯已辨弓蛇误，药杵无劳玉兔将。少待天公舒老眼，剩收云母束归装。旧家池馆花狼籍，春水依然绿漫塘。

      


        马图毋怪出河迟，世事方如理乱丝。莲叶有巢龟已老，竹花无实凤仍饥。篱边艇子供垂钓，林下樵童许看棋。苜蓿一盘三丈日，山妻白首案齐眉。

      

吴女何多巧，《吴趋》作楚声。市廛方易肆，朱粉复倾城。压酒桃花坞，弹筝细柳营。将军正年少，相顾若为情。



        闻道庞公近入城，还家风雨过清明。催租人去诗仍好，市药童归病已轻。尚喜竹林青笋出，不嫌花径紫苔生。路逢缁侣传安信，候问姑迟数日程。

      


        客来喜得平安信，萧洒楼居日掩扃。潮近浪摇窗影白，地偏苔没履痕青。群贤方结莲花社，小楷尤抄贝叶经。岁晚归舟经甫里，好寻渔父过寒汀。

      


        国破家何在，穷途更莫年。七歌同谷里，再拜杜鹃前。胡羯长安满，骑驴短褐穿。画图憔悴色，犹足见忧天。

      


        忆昔走避兵，弃别乡井去。意将朝莫归，行行重回顾。安知逾一纪，方踏去时路。四郊皆蔓草，白日暝如雾。披榛访闾里，隔水拜丘墓。伤哉脊令原，黄蒿走狐兔。别墅破垣在，邮亭乃新作。邻儿二三辈，衡茅昼扃户。初若不相识，熟视肖厥父。坐久泣且言，为我话亲故。什九死兵戈，余亡不知处。其词吐未终，我泪已如注。对食不能餐，相期归蚁聚。吾将语吾儿，卖书买农具。归耕滆上田，宜若乌反哺。吾其正丘首，此心庶无负。

      


        阳羡溪山，辋川烟雨，隐然画里观诗。芳草王孙，别来几度春归。最怜屋壁藏蝌蚪，化劫灰、飞入昆池。好阶墀。书带青青，竹雪霏霏。相逢共约归期。待玄龟出洛，朱凤鸣岐。丘壑幽寻，正须重置荷衣。斩蛟射虎都休问，有白鸥、堪与忘机。近西枝。移我龟巢，邻尔渔矶。

      


        大邦浙河西，吴郡称第一。淮夷著柘黄，来作豺虎窟。交邻无善道，西顾拒劲敌。一鹗婴罔罗，同气顿萧瑟。正朔仍奉汉，天恩满床笏。赋粟岁倍蓰，郿坞金日积。非无舶棹风，海运不挂席。包藏狼子心，反覆莫可测。台阁两重臣，忍为枭獍食。井蛙自尊大，出入复警跸。爱弟日宠骄，开府门列戟。提兵几百万，势热手可炙。甲第连青云，圊溷亦丹碧。瑶池长夜饮，天魔舞倾国。帷幄皆面谀，忠鲠即摈斥。权门竞豪奢，婪夫务怀璧。淮南旧巢穴，坐视成弃掷。出师理侵疆，所向辄败绩。邻兵贾馀勇，一举数州得。群凶纳降去，敛戍独坚壁。奈何围数重，楼橹比如栉。炮车拂云汉，昼夜飞霹雳。宠弟既齑粉，左右皆股栗。短兵屡相接，苗獠与戮力。南濠百花洲，流血水尽赤。闭关甫期月，人面多菜色。蔬茹犹八珍，骸骨爨下析。众叛已不知，豕突犹亲出。前徒忽投戈，回骑不数匹。一炬齐云楼，红粉随烟灭。缚虎送台城，咆哮气方息。嗟哉尔淮夷，亡命起仓卒。衡行十五载，贵富亦已极。雕墙底灭亡，斯理信弗忒。

      


        阖闾城下柳，新种绿阴成。树系浮江马，枝迁出谷莺。朝家方用武，僧寺总屯兵。犹喜湖田熟，街头米价平。

      


        忆言雨别去涂难，喜得云归旧谷盘。郡乘手挥狐史笔，斋居头戴鹿皮冠。草生林馆皆书带，竹老溪园可钓竿。为问咸阳殷博士，有无书尺报平安？

      


        且自为埋铭，及赋诗自挽。既而失去行囊之资用，然康强无恙。余故作生死隔年期。刘伶老似痴。动教人、负锸相随。惊得青蚨飞去了，无酒饮，却攒眉。春暖典春衣。还堪醉似泥。趁清明、雨后游嬉。杨柳池塘桃杏坞，春水漫，夕阳迟。

      


        天人交敷，牺画马图。文明九丘，科斗六经。于昭日星，漆书汗青。姬公宣尼，斯文缉熙。为世范仪，百家之多。继圣惟轲，如江如河。竹兮素兮，文所寓兮。开牖户兮，尔于其中。朴斫磨砻，德业攸崇。苟习其辞，舍己弗治。虽多奚为，余言若兹。亶弗尔欺，亦以自规。

      


        时方用武我业儒，超也卖笔来吾庐。曰予制笔似轮扁，妙不能言徒叹吁。宣城阻兵十三载，犹喜山中老㕙在。拔来紫颖带秋霜，制得笔成时世改。乡年草创供玉堂，玉堂仙人云锦裳。三缣一字不易得，笔价亦与时俱昂。莫怪年来弃如土，扫除风尘必斨斧。尔今卖笔我卖文，何异适越资章甫。呼儿为我买一束，亟用写成怀古录。一书永字三叹赏，八法以之随意足。我有佳音语尔知，用笔将见文明时。诸公笔谏佐明主，老我笔耕笺古诗。诗成未若相如倦，毛颖更须重作传。牵联为尔书姓名，霅上溪山亦葱蒨。中秋适逢酒禁开，椰瓢酌我新绿醅。酒酣仰视月中兔，长啸一声归去来。

      


        蝌蚪残书补未全，斋居一榻坐来穿。杨花绕屋白如雪，溪水出湖青接天。冠盖不来骑马客，鸥凫长傍钓鱼船。多时欲问平安信，伏日题诗寄竹边。

      


        阿翁初度宴重闱。正熙熙。醉如泥。春到阶庭，玉树长孙枝。座客持杯停寿曲，都听取，凤雏啼。明年蓬矢两弧垂。对佳期。试周期。看取干戈，俎豆弄金龟。彭祖春秋应八百，孙似祖，与年齐。

      


        脱屣东华尘，结庐太湖滨。蓬藋开小径，桑麻接比邻。金门玉堂梦不到，烟蓑雨笠情相亲。东风二月桃花雨，布谷飞来向人语。一犁初破陇头春，黄犊出栏健如虎。西山不知谁采薇，南山不知谁采芝。我耕我田食我粟，岁晚复有冰壶齑。悲歌笑甯戚，夜半犹未已。人间闲是非，何用污牛耳。绿阴系牛春昼闲，樵童随我看青山。日莫归来一壶酒，牛棘花前开笑口。笑问侬家子若孙，知我犁锄佳趣否？岂不见苏秦为无二顷田，六印累累苦奔走。到了落祸阬，虚名何足取。鹿门庞，真我友。

      


        我昔昆山鉏白云，高轩访我麋鹿群。我今长洲钓明月，君复过此寂寞滨。感君相知式相好，与君谈笑开怀抱。坐分半席白瓯沙，满目青山净如扫。社公雨晴风不作，村北村南花自落。劝农来往落花间，鸡犬不惊田舍乐。君归哦松坐松阴，我舟更入菰蒲深。钓钩无饵勿语人，但说烟波无处寻。

      


        松菜酒香春瓮。更有麻姑相送。日日泻流霞，添我胸中铅汞。珍重。珍重。浮世本来如梦。

      


        台州别驾不之官，烟水孤村共岁寒。偶有浊醪留晚酌，旋挑生菜簇春盘。三年邻里通家好，四海兵戈行路难。且喜门前金色柳，东风堪作画图看。

      


        秋暑贾余勇，怀抱方焚如。故人江上来，风雨与之俱。遂令沸羹鼎，化为寒露壶。幽寻陟崇丘，飘飘素霞裾。同游得名缁，吟啸兴不孤。大树倚高盖，小酌欢有余。三江五湖上，群峰开画图。独怜我乡土，烟尘尚模糊。安知艰虞世，得此暇日娱。一笑百虑忘，松风奏笙竽。

      


        我昔过北邙，立马山之隈。为问陇头树，皆云后人栽。生前尊酒谁不有，无人到此自对青山开。屋堆黄金五侯贵，难免白骨生苍苔。道旁多弃夜光璧，爨下谁惜丝桐材。玉山先生达观者，胸次不著闲悲哀。清秋携客坟上饮，曲车载酒山童推。大笑胥魂乘白马，深惭鲧魄化黄能。墓铭自制诗自挽，视身不翅轻于埃。鹤群长绕嘉树舞，龟趺并载穹碑来。鸾翔凤翥玉箸篆，虎踞龙蟠金粟堆。长吟复短吟，此兴何悠哉。秋风无情摧万物，芙蓉亦老胭脂腮。笑言他年翁仲共寂寞，何如此时宾客相追陪。功名本愁根，富贵真祸胎。百年能几日？一日能几杯？从兹秉烛长夜饮，犹恐四蛇二鼠忙相催。主人沈醉客亦醉，绝倒不顾旁人咍。北望中州数千里，人家尽作兵前灰。髑髅委荒郊，孰辨贤与才。伯夷空忍首阳饿，屈原徒作湘江累。神仙初无不死药，方士浪说寻蓬莱。君不见无边之海白淼淼，无名之山青巍巍。长鲸嘘吸成风雷，徐市一去何曾回。

      


        一带鹤溪环绕。溪上石田多少。春雨驾龙耕，种得玉芝瑶草。堪笑。堪笑。海水几番乾了。

      


        南山烂尽苍云根，飘风势欲倾昆仑。老靦作镞几千载，神镵鬼削秋无痕。沈沙不随戈戟折，太阴玄精壮冰结。五丁手抉出重泉，犹带尧时九乌血。鸺鹠惊破胆，罔两走折足。独有老于菟，坐啸风满谷。猿臂将军骨已枯，苍头庐儿金仆姑，时乎时乎奈尔靦！

      


        十载不歌金缕，秋娘已负青年。朝云飞过画楼前。无复为人留恋。默坐鹧鸪声里，寻思白石词仙。好将花样更流传。重观春风人面。

      


        ，余闻而嘉之，故作此以赠满眼青山如画。说甚玉堂金马。头戴鹿皮冠，穿个布袍冬夏。都罢。都罢。心上了无牵挂。

      


        赤眉横行食人肉，逃我昆山采黄独。上书不伏光范门，忍饥宁负将军腹。玉山燕客客满堂，黄柑新带永嘉霜。分金四座炫人眼，漱玉三咽清诗肠。山中椰瓢大如斗，吴姬擘来荐春酒。酒酣遥指洞庭山，为问木奴曾贡不。频年两浙阅兵戈，黄甘陆吉不相过。此时共食此佳果，胡不取醉花前歌。愿言海内无征战，汉廷还有传柑宴。白发吴侬能上天，野芹亦献蓬莱殿。

      


        去年今日访庞公。也匆匆。去城中。回首青山，带雨汗颜同。茅屋破来风转急，愁杀我，浣花翁。今年一笑喜相逢。海榴红。照帘栊。休把闲愁，牵系废歌钟。请看灰飞千里草，金满坞，总成空。

      


        去年今日泻天瓢。水滔滔。断蓝桥。阻我群仙，鸾鹤赴蟠桃。独有商羊偏喜雨，跳且舞，上山椒。今年南极见丹霄。射金蕉。瑞光摇。浇去胸中，磊块尽酕醄。莫厌琵琶弹旧曲，长听取，郁轮袍。

      


        呜呼玉山翁，先世吴右族。生逢全盛时，当路屡推毂。辞荣乐萧散，竟韫石中玉。早持万金产，转手授家督。不为五岳游，家园莳花竹。读书数千卷，旁核聃与竺。非无酒如渑，过客佳乃肃。徒见驷马车，未若一儒服。缁黄粲然者，待遇情亦笃。常言性嗜诗，隽永过粱肉。兴来抉云汉，毫端注飞瀑。词林采英华，琰刻播芬馥。诗名满朝野，啸傲心自足。世故一变更，十室九颠覆。幽栖绰山下，人疑王官谷。时余逃难来，憔悴如病鹄。踵门通姓字，一见已刮目。夜饮嘉树轩，明朝杯又续。高堂桂花秋，金钗剪银烛。双歌棹觥船，洗我愁万斛。一留两月余，坐客常五六。写图纪觞咏，坠水亦有曲。连床可诗斋，清话屡同宿。择邻为移家，岁晚安且燠。奈何鼙鼓声，又若雷震屋。娄人悉惊散，我亦猿共木。萍漂甫里东，卖文如卖卜。感翁数相过，馈则慰穷蹙。翁亦客槜李，远避赋蛇毒。山川郁相望，诗筒时往复。陵谷复一变，翁归理松菊。松鞠理未能，蒺藜伐困辱。余舟榜笠泽，访旧宿西塾。夜深屏舆隶，促膝写心腹。春风旧池馆，荒烟秋草绿。朝廷更化初，召役事重樛。挈家赴临濠，星言去程速。送行愧邹游，口占谢龟缩。诗去秋复春，客来书满幅。念我及兄辈，举室蒙记录。自言多疾疢，经年在床褥。郁攸娄惊吓，使我长觳觫。尚须手颤定，亲札寄篇牍。安知仅逾月，遽尔闻不禄。初疑传者讹，细问泪盈掬。嗟余老异乡，知己失鲍叔。芜辞叙畴曩，悲吟甚于哭。神交死如生，歆此杯中醁。

      


        每忆岩房，端石玄云，宣毫紫霜。想笔端风雨，不时萧飒，胸中渊海，无底潢洋。枫落寒江，草生春梦，欲说天机话甚长。知音者，有真能入室，好与连床。梅花窗下茶觞。小团月、烹来宝乳香。览吴淞夜月，珠江莹洁，昆山□□，□液淋浪。不出门庭，那知世态，金玉家家要满堂。长安市，似遗腥蝇聚，采□□□。

      


        昆冈火烈去年时，玉也灰飞。石也灰飞。鹤长凫短总休提。善有天知。恶有天知。今年快活保妻儿。歌也相宜。舞也相宜。挥金如土醉如泥。休负佳期。莫负佳期。

      


        余生寡谐俗，老去得知己。论交固云晚，莫逆良可喜。联翩诸侯客，寂寞著书事。夜分青藜光，日并乌皮几。几回论班马，一笑易亥豕。烟云挥洒外，风月吟啸里。蚶杯酌流霞，兽炉坰沈水。佳哉《水调》词，清我尘俗耳。朱弦听者希，《白雪》和能几。别来怀盍簪，梦见承倒屣。帷林大江边，瓢巷横山趾。秋风响梧叶，甘雨熟菰米。相望不三舍，相过堪一苇。诗筒继元白，通家犹孔李。况于阿戎谈，亦与诸任齿。尚友古之人，厥德薰晋鄙。

      


        青年去了。青衫破了。旧日青毡无了。一时清兴未能除，说与故人知道。春花春好。秋花秋好。每日看花尤好。人生沽酒买花钱，消得杖头多

      


        泉石膏盲，尘土驱驰，还家鬓霜。想吟边茗碗，清风习习，醉中琴操，流水洋洋。口不雌黄，眼无青白，凫鹤从教自短长。闲居好，有溪篷钓具，林馆书床。春风宾主壶觞。坐慈竹轩中挹翠香。尽剧谈千古，神游混沌，高歌一曲，兴在沧浪。老我牛衣，怀人马帐，谁似彭宣到后堂。都传语，问鱼书久绝，兔颖何忙。

      


        笠泽东头，翠竹渔庄，沧洲钓船。看三江雪浪，烟波如画，一篷风月，随处留连。巨□鲈鱼，团脐螃蟹，坐饮篷窗醉即眠。蒹葭畔，□不收笭箵，意若忘筌。向来四海戈鋋。好战舰都成赤壁烟。笑痴儿航海，空寻蓬岛，渔郎失路，漫说桃源。鸥社盟寒，歌声断续，烟水寥寥数百年。玄真子，有家传旧曲，重扣吾舷。

      


        记年时东走避风尘，随处觅桃源。偶相逢一笑，堠山西畔，乔木参天。百尺元龙楼上，下榻许高眠。鼓我瓠巴瑟，鱼鸟欣然。每日春风池馆，有竹林诸阮，醉袖联翩。要簪花捧砚，常挟两飞仙。又安知、桑田变海，竟飘零、老去雪盈颠。绨袍外、故人余意，肝胆雕镌。极是。周咏先又补此三首，误矣。

      


        十里横山，一湾流水，东洲蕞尔孤村。称来田舍，山水对衡门。老我无能为矣，犁锄事、付与儿孙。湖田上，黄梅雨足，蛙鼓□声喧。亲朋三四老，须眉雪白，言笑春温。每携手相过，清事闲论。坐挹山光水色，茅柴酒、倾倒夸尊。章台路，马蹄尘土，不到紫苔痕。

      


        彩翼双凫，寄来一幅天机锦。纯绵绝品。将意何勤恁。岁晚空山，不怕冰霜凛。西风紧。便添袍缊。被德吾无隐。

      


        赤手拨鲸牙。长安早看花。竟春风、百里桑麻。柳色宫袍银束带，亲受赐，玉皇家。鼍鼓报朝衙。桑弓挂绿蛇。拜双亲、杯捧流霞。只恐哦松哦未了，天上去，又乘槎。

      


        孤舟浪打石尤风。霹雳浪声中。布帆喜得归无恙，系长桥、闲似渔篷。蛟渚如今寂寂，鸥波依旧溶溶。秋花开到雁来红。金菊对芙蓉。一襟磊块都浇去，饮红灰、如饮黄封。睡到日高三丈，从他衙鼓逢逢。

      


        六载远相忆，一日似三秋。别后雪添蓬鬓，着述遣穷愁。几度欲寻安道，溪上片帆飞去，兴尽复回舟。明月出东海，隐约见琼楼。唤龙伯，击鼍鼓，舞阳侯。何时杯酒，重歌芦叶旧汀洲。多谢寄来双鲤，白雪阳春数曲，为我和巴讴。什袭付儿辈，好学制弓裘。

      


        往古来今，何人不道闲居好。忙多闲少。应被青山笑。蒲柳衰颜，我独惊秋早。茅斋小。几番掀倒。风雨都湿了。

      


        玉杵捣灵药，丹鼎养芙蓉。城市山林小隐，家住驿桥东。况是南州高裔，更欲上池真液，冰雪炯心胸。医国手初试，在处起疲癃。种阴德，方寸地，继颐翁。活人多少，满林新植杏花红。遮莫南山石烂，又复瀛洲不浅，都付笑谈中。刮目看尘表，黄鹄驾天风。

      


        借问黄花，过了重阳，如何始开。为客中陶令，逢他初度，尊前杜举，要我相陪。十日秋香，百年晚景，一笑今朝酒莫推。风光好，正凉生沆瀣，净洗氛埃。胸中华岳崔嵬。下笔处、长江滚滚来。且折花簪帽，剧谈清事，引杯看剑，聊适幽怀。健翮低云，修鳞蹭蹬，人道公非百里才。还知否，那黄河清也，白日悠哉。

      


        锋棱磨尽方藏拙。老怀羞对天孙说。风叶动清商。依稀似九章。飘萧双鬓雪。卧看弯弯月。月缺有时圆。人无再少年。

      


        点检龟巢，素琴弦断余何有。夫妻白首。相敬如宾友。三四孙儿，五色斑斓袖。梅花酒。为翁称寿。罗拜爷娘后。

      


        鸡犬相闻，溪山如画，梅花只在前村。逍遥杖屦，不过翟公门。前度春风已老，对芳草、还忆王孙。长安市，看花人去，车马正争喧。向来东海上，水南水北，如石如温。念鸥冷诗盟，何日重论。老我蓬蒿三径，开怀抱、赖有琴尊。公知否，萧斋雨漏，四壁篆书痕。

      


        老眼犹明，着书未了余生债。客来休怪。淡饭黄斋菜。踏雪观梅，清兴依然在。南门外。夜来寻载。扶醉驮驴背。

      


        旧约寻梅，蹉跎过、小春时节。忽陇头人至，一枝先折。喜见春风颜色好，缟衣不受缁尘涅。把十年、湖海旧相知，从头说。三江上，沧洲雪。千墩下，珠林月。似许询支遁，总皆清绝。重看青山携素手，此情方解相思结。待满湖、冰泮柳风清，孤舟发。

      


        海上归来，鬓毛枯似经霜草。薄田些少。茅屋园池小。三子犁锄，三妇供萍藻。村居好。兔园遗稿。是我传家宝。

      


        吴淞旧雨相邻住。喜复来今雨。那时因遇。十年艰险，剑头炊黍。如今相见，衰颜醉酒，似经霜红树。湖山佳处。登高望远，遍题诗去。

      


        七十年前，抱麟虚负双亲梦。一襟空洞。生世曾何用。老我东门，瓜也无心种。松醪雍。泻如铅汞。时与渔樵共。

      


        尘拂风生，熏炉烟袅，剧谈天上人间。冯夷击鼓，白凤舞昆山。惊倒五陵年少，听三老、□角鸣湍。江南好，梅前菊后，天气带微寒。客来虽话别，重歌旧曲，不是阳关。笑闲云似我，时去时还。最喜烽烟尽息，青天净、一镜团团。重来也，寻盟鸥鹭，访竹问平安。

      


        旧家金谷园林，尽随海变桑田了。一湾流水，一枝修竹，菟裘将老。潇洒轩窗，波光隐映，笔床茶灶。但溪无六逸，林无诸阮，谁相与，论怀抱。不用沧洲洗耳，听风前、此君清啸。黄金台上，尽教尘土，聘车争道。鱼鸟情亲，渔樵邂逅，不时谈笑。看古来行路难行，真个是闲居好。

      


        秋色净如洗，南极瑞光多。秦驻山中隐者，弧矢挂烟萝。野老敲门看竹，珍重主人留客，呼酒泻金荷。为问春秋多少，笑道明年六十，勋业竟蹉跎。万钟禄，千驷马，待如何。洛阳城市，又看荆棘卧铜驼。且喜阶前玉树，五色鹓雏俱好，把此瑟琴和。一曲华胥引，双鬓雪儿歌。

      


        故复和前韵，以述其情，并以留别吴下诸友。时十三年六月初也牙齿豁来久，老气尚横秋。买得归耕黄犊，儿辈幸无愁。相近六龙城下，只在三家村里，结屋小如舟。倚树览山色，且免赋登楼。看官爵，都不似，醉乡侯。里翁闲话，便同学士坐瀛洲。寄语东吴朋友，乘兴能来滆浦，舣棹听渔讴。无酒不须虑，解我破貂裘。

      


        兰雪衣衿，芝雪冠佩，欬唾动成珠玉。芳草萋迷，蓬莱杳渺，皎皎白驹空谷。濯发沧洲，怡颜芳树，乐甚从伶丝竹。问天生、湖海元龙豪气，肯令消缩。君不见二陆联芳，三苏接武，声动九重黄屋。天上碧桃，日边红杏，真足快人心目。拂袖东胶，出门西笑，莫恋故园松菊。看浊河、流水重清，齐唱太平遗曲。

      


        铜驼泪湿翠苔茵。落地花如堕玉人。可是东君不惜春。问花神。海变

      


        战骨缟如雪，月色惨中秋。照我三千白发，都是乱离愁。犹喜淞江西畔，张绪门前杨柳，堪系钓鱼舟。有酒适清兴，何用上南楼。擐金甲，驰铁马，任封侯。青鞋布袜，且将吾道付沧洲。老桂吹香未了，明月明年重看，此曲为谁讴。长揖二三子，烦为觅菟裘。

      


        隆佳秀兮昭盛时，播薰绿兮淑华归。顾室荑与处萼兮，潜重房以饰姿。见稚态之韶羞兮，蒙长霭以为帏。醉融光兮渺渺瀰瀰，迷千里兮涵烟眉，晨陶陶兮暮熙熙。舞婑那之秾条兮，骋盈盈以披迟。酡游颜兮倡蔓卉縠，流茜霓兮石发髓旎。溯青山兮江之隅，拖湘波兮袅绿裾。荷拳拳兮未舒，匪同归兮将焉如。

      


        雪压新年，花开想迟，莺来甚难。喜杯有屠苏，春风滟滟，盘余苜蓿，朝日团团。六十年来，寻常交际，江海鸥盟总不寒。移家处，每涉园成趣，居谷名盘。忘情世味心酸。但吟得新诗似得官。尽教我低头，三间茅屋，从他高步，百尺危竿。白首无成，苍生应笑，不是当年老谢安。琴书里，且消磨晚景，受用清欢。

      


        玉雪梨涡，锦云桃扇，紫箫双凤和鸣。觥船初棹，烟绕博山青。最喜清和天气，绿阴静、梅雨初晴。高斋里，马融书帐，风卷绛纱轻。华年才几许，培风健翮，曾试修程。偶归来林下，间听松声。笑道葵花似我，芳心在、向日长倾。黄河水，如今重看，朝□暮还清。

      


        君王多感放东归，从此秦宫不复期。春景似伤秦丧主，落花如雨泪胭脂。

      


        看东风、柳摇金缕。精神顿美如许。独怜老我双蓬鬓，无复少年张绪。桃叶渡。任山水清妍，可柰非吾土。借人茅屋，但有客相过，清茶淡话，闲与论今古。伤心处。客去卧听鼙鼓。看花浑在烟雾。姑苏台榭笙歌散，麋鹿又如前度。谁恁误。教无限苍生，命堕颠崖苦。蒹葭洲渚。赖有个扁舟，三竿钓竹，相伴闲鸥鹭。

      


        击髆舞，恨满烟光无处所。泪如雨，欲拟著辞不成语。金凤衔红旧绣衣，几度宫中同看舞。人间春日正欢乐，日暮东风何处去。

      


        冷笑班超，要觅封侯，弃了毛锥。看今来古往，虚名何用，朝荣夕悴，浮世堪悲。老我衣冠，傍人篱落，赖有平生铁砚随。西庄上，对溪山如画，鸥鹭忘机。相逢喜得新知。更不用黄金铸子期。把胸中磊块，时时浇酒，眼前光景，处处题诗。轻帽簪花，柔茵藉草，时复尊前一笑嬉。沈酣后，任南山石烂，东海尘飞。

      


        缘树云林窅窕，青苔石磴萦纡。两人杯下曳长裾。应是山中巢许。空谷似闻樵斧，危桥不断徵车。谁来为我借茅庐。来与白云同住。

      


        泣葬一枝红，生同死不同。金钿坠芳草，香绣满春风。旧日闻箫处，高楼当月中。梨花寒食夜，深闭翠微宫。

      


        无端汤武，吊伐功成了。赚尽几英雄，动不动、东征西讨。七篇书后，强辨竟无人，他两个，至诚心，到底无分晓。髑髅满地，天也还知道。谁解挽银河，教净洗、乾坤是好。山妻笑我，长夜饭牛歌，这一曲，少人听，徒自伤怀抱。

      


        老大无人青眼，凄凉柰尔黄花。秋来杯酌断流霞。兀对江山如画。梦里去寻东老，觉来欲唤西家。山童羞说未能赊。报道点茶来也。

      


        三年游宦也迷津，马困长安九陌尘。都作无成不归去，古来妻嫂笑苏秦。

      


        脱屐红尘，移家碧山，娑罗树边。有两儿冠带，眼前腾踏，诸孙文采，膝下联翩。石几焚香，冰瓯涤笔，重注羲经得异传。余无事，但观云默坐，听雨高眠。龟巢幸与相连。饮湖水清如饮菊泉。问绛人甲子，今逾四百，皇家钟乳，何用三千。银艾忘情，玉枝无憾，一味清闲足引年。升平也，看天恩赐帛，雪发垂肩。

      


        新创仙亭覆石坛，雕梁峻宇入云端。岭北啸猿高枕听，湖南山色卷帘看。

      


        青龙地脉土酥香。产玉似昆冈。可怜不入瑶池宴，到冰壶、风味凄凉。忽忆故园时序，春盘春酒羔羊。青丝生菜韭芽黄。银缕染红霜。桃花人面柔荑手，酒微酣、象箸频将。鼙鼓一声惊散，六年地老天荒。

      


        岁寒心事旧相知。相别去年时。如今重观春风面，此年时、消瘦些儿。天上玉堂何在，人间金鼎频移。风尘不染素罗衣。脉脉倚柴扉。桃根桃叶争春媚，尽教他、浓抹胭脂。老我扬州何逊，陇头谁为题诗。

      

劳君辍雅话，听说事疆场。提笔从征虏，飞书始伏羌。河流辞马岭，节卧听龙骧。孤负平生剑，空怜射斗光。



        黄莺啼时春日高，红芳发尽井边桃。美人手暖裁衣易，片片轻花落翦刀。

      


        梅花折去一枝春。人在太湖滨。天生襟度容江海，每开尊、坐客如云。此日醉逢蓬矢，吾儿应吐花茵。湖光山色净无尘。鱼鸟总情亲。姑苏台上遥相望，见湖山、如见伊人。绿发年华全盛，白眉声誉方新。

      


        君王多感放东归，从此秦宫不复期。春景似伤秦丧主，落花如雨泪胭脂。

      


        曲台晴好望，近接梵王家。十亩开金地，千株发杏花。带云犹误雪，映日欲欺霞。紫陌传香远，红泉落影斜。园中春尚早，亭上路非赊。芳景偏堪赏，其如积岁华。

      


        怪底春风，要将我、船儿翻覆。行囊里、是群贤相赠，数篇珠玉。江上青山吹欲倒，湖中白浪高于屋。幸年来、阮籍惯穷途，无心哭。归去也，瓶无粟。吟啸处，居无竹。看造物、怎生安顿，老夫盘谷。第四桥边寒食夜，水村相伴沙鸥宿。问客怀、那有许多愁，三千斛。

      


        闽山之杭杭兮水堋堋，吞荒抱大兮香叠层。腾气清浑兮朝昏，神生其中兮宅幽凝。居如山兮惠如水，处端卓兮赴下而忘鄙。集人之祈兮从人之所市，攀清明兮叩仿佛。我民清兮期吉日，愿听诚兮陈所当。侯临我兮恩如光，照导兮天覆。惠流吾兮乐且康，恭闻侯兮饮食失常。民萦忧兮心苦疮，饱我之饥兮侯由有谷。神有泽兮宜荫沃，脱侯之恙兮归侯之多福。群卑勤之恭洁兮，鉴贞盟乎山竹。兕载吹兮音咿咿，铜铙呶兮睋呼眓睢。樟之盖兮麓下，云垂幄兮为帷。合吾民兮将安，维吾侯之康兮乐欣。肴盘列兮答神，神摆渔篁兮降拂窣窣.右持妓兮左夫人，态修邃兮佻眇。调丹含琼兮瑳佳笑，馨炮膻燔兮溢按豆。爵盎无虚兮果摭杂佑，秋云清醉兮流融光。巫裾旋兮觋袖翔，瞪虚凝兮览回杨。语神欢兮酒云央，望吾侯兮遵赏事。朝马驾兮搦宝辔，千弭函弦兮森道骑。吾何乐兮神轩，维侯之康兮居游自遂。



        肃肃层城里，巍巍祖庙清。圣恩覃布濩，异域献精诚。冠盖分行列，戎夷辨姓名。礼终齐百拜，心洁表忠贞。瑞气千重色，箫韶九奏声。仗移迎日转，旌动逐风轻。休运威仪正，年推俎豆盈。不才惭圣泽，空此望华缨。

      


        曾在蓬壶伴众仙，文章枝叶五云边。几时奉宴瑶台下，何日移荣玉砌前。染日裁霞深雨露，凌寒送暖占风烟。应笑强如河畔柳，逢波逐浪送张骞。

      


        重归能几日，物意早如春。暖色先骊岫，寒声别雁群。川光如戏剑，帆态似翔云。为报东园蝶，南枝日已曛。

      


        露花浮翠瓦，鲜思起芳丛。此际断客梦，况复别志公。既历天台去，言过赤城东。莫说人间事，崎岖尘土中。

      


        古木晓苍苍，秋林拂岸香。露珠虫网细，金缕兔丝长。秋浪时回沫，惊鳞乍触航。蓬烟拈绿线，棘实缀红囊。乱穗摇鼯尾，出根挂凤肠。聊持一濯足，谁道比沧浪。

      


        客思听蛩嗟，秋怀似乱砂。剑头悬日影，蝇鼻落灯花。天外归鸿断，漳南别路赊。闻君同旅舍，几得梦还家。

      

击膊舞，恨满烟光无处所。泪如雨，欲拟著辞不成语。金凤衔红旧绣衣，几度宫中同看舞。人间春日正欢乐，日暮东风何处去。



        自为应仙才，丹砂炼几回。山秋梦桂树，月晓忆瑶台。雨雪依岩避，烟云逐步开。今朝龙仗去，早晚鹤书来。

      

君王多感放东归，从此秦宫不复期。春景似伤秦丧主，落花如雨泪燕脂。



        客子去淮阳，逶迤别梦长。水关开夜锁，雾棹起晨凉。烟月期同赏，风波勿异行。隐山曾撼橹，转濑指遥樯。蒲叶吴刀绿，筠筒楚粽香。因书报惠远，为我忆檀郎。

      


        劳君辍雅话，听说事疆场。提笔从征虏，飞书始伏羌。河流辞马岭，节卧听龙骧。孤负平生剑，空怜射斗光。

      

秾光醉兮，昏绵绵焉。与久乐万年春，留连兮其未央。



        金钗沦剑壑，兹地似花台。油壁何人值，钱塘度曲哀。翠馀长染柳，香重欲薰梅。但道行云去，应随魂梦来。

      

白日低兮春塘满，红华芳兮草芽短。菱结带兮荇含丝，设遨游兮遵佳期。



        殿帷昕对罢，省户两阴馀。诏赐尧尊酒，人探禹穴书。夔龙方客右，班马盖徒欤。径醉俄归弁，云西见日车。

      


        亭占青山口，郊原四望平，遥林连崦黑，白水隔田明。翠麦波涛动，飞泉剑佩轻。长年便野趣，擬欲解塵缨。

      


        三年到此百无功，种得桃花满县红。此日不能收拾去，一时分付与东风。

      


        谁书吾姓揭亭颜，栋宇飞腾气象完。谷口秋风吹鬓发，海东朝日上兰干。地高顿觉群山小，天近须知六合宽。三到岩扉殊不厌，异时长向画图看。

      


        分得藩符近海滨，溪山清处养天真。幅巾隐几春菴静，直是义皇已上人。

      

殿帷昕对罢，省户雨阴馀。诏赐尧尊酒，人探禹穴书。夔龙方客右，班马盖徒欤。径醉俄归弁，云西见日车。



        缇龠惊年杪，铃齐戒夙兴。连空集霙霰，撇席命宾朋。菌阁盘虚出，箯舆选胜登。山川方晻蔼，缟素竞飞腾。密著珠帘重，低沈粉水澄。迷藏秦洞穴，刻镂禹沟塍。蓬岛三番扑，瑶峰四彻绳。风传天外簌，湖写鑑中冰。银色三千界，琳台十二层。折梅思陆凯，咏絮对王凝。妒舞轻飘燕，临书细字蝇。光凌射的鹤，气压沃州鹰。櫂月豀翁共，歌兰楚客能。琼辀走油壁，练马顿鉤膺。泽渗阳膏动，和薰气烛蒸。冬权时已正，尺瑞岁将应。鄙也同民乐，油然弗自胜。平时陪法从，长忆奉昭陵。拂旦开金殿，鸣鞘下玉乘。六花朝服满，万岁寿觞称。就望尧云日，赓歌舜股肱。冰醪霑饫赐，竹唱听哀矜。尔后孤从远，频年老病仍。两朝还观魏，何日见觚稜。

      


        群山衮衮卷波涛，举手天门尺五高。尘土多年昏病眼，犹能千里见秋毫。

      


        万里一朱幡，崎岖度岭关。路盘云雨际，人在斗牛间。

      


        丹荔黄甘北苑茶，劳君诱我向天涯。争如太液楼边看，池北池南总是春。

      


        前载赏花乡国中，三行粉面绮罗红。去上持斧边城下，十万国声鼓吹雄。每岁春辉长忽忽，此时朝骑又怱怱。却将半暗尘沙眼，去看东都御柳风。

      


        奇峰如繖见遥青，玉笥山头地有灵。三径荒凉丞相隐，一篇清绝放夫铭。孤标竦处天门近，直影圆时日御停。谁蹑严梯访遗迹，远孙高谢在鸿冥。

      


        仓卒蛮鼙上水滨，使君忠愤独亡身。平明戈剑摧城阖，俄顷衣冠落路尘。志士一门能许国，老夫当日亦知人。朝廷赠禭哀荣极，青骨千金合有神。

      


        向晚西风急，扁舟下濑轻。帆樯挂山影，鼓吹压潮声。白鸟烟中没，斜阳雨外明。油然五湖意，浑欲薄功名。

      


        春风流水出岩扉，载酒轻舟飏彩旗。把得玉杯还自笑，老翁真令似童儿。

      


        五日佳辰郡政闲，延宾谈笑豁幽关。阊门歌舞尊罍上，林屋烟霞指顾间。德应华星临颍尾，年拘皓发下商颜。名花美酒疏钟永，坐见斜晖隐半山。

      


        清明风日战方酣，朱毂雍容旆鬖。火令正严绵上俗，禊游仍胜会稽岩。马盘金埒连乾湿，人映氊车帽角搀。湖水绿烟浮醉席，杏花红雨拂春衫。公如庾老情非浅，客似渊君调不凡。只恐颍川飞召节，便随五凤降绨函。

      


        湖上喜明霁，寻春偶啸俦。花多红夹马，山远翠藏楼。水气烟中合，风光草际流。都人待千骑，快作谢公游。

      


        白头重到故人家，境是人非起叹嗟。三径未荒陶令菊，四时长放庾郎花。林风光动藏莺叶，溪涨痕生宿鹭沙。肯构有材移病久，会凭诗酒傲烟霞。

      


        在官七百二十日，只为台州不为身。民事勤劳心力尽，世涂忧畏鬓华新。离筵欲醉樽前月，美景难留洞口春。他日相逢应更好，诸君皆是眼中人。

      


        州人未识凤池山，朱毂时来此往还。四坐杯盘在天上，满轩云雨落人间。千围老木排旌盖，百尺飞泉响佩环。谁为霜绡图景象，翠微高处一开颜。

      


        去年曾醉海棠丛，闻说新枝发旧红。昨夜梦回花下饮，不知身在玉堂中。

      


        黄发逍遥并旧臣，燕间加意占先春。成龙天外惟三友，积雪筵中止数人。昔日荐才闻最课，当年诵赋得魁伦。会须共作游河侣，五老星飞事更新。

      


        前殿听宣中禁制，南宫看集外朝班。星辰影落三阶下，桃李阴成四海间。

      


        朱轓何事独来频，不为溪山只为民。最爱年年禾稻熟，时丰自有壤歌人。

      


        日斜宾馆晚，春轻麦候初。檐暄巢幕燕，池跃戏莲鱼。石声随流响，桐影傍岩疏。谁能千里外，独寄八行书。

      


        谷雨风前，占淑景、名花独秀。露国色仙姿，品流第一，春工成就。罗帏护日金泥皱。映霞腮动檀痕溜。长记得天上，瑶池阆苑曾有。千匝绕、红玉阑干，愁只恐、朝云难久。须款折、绣囊剩戴，细把蜂须频嗅。佳人再拜抬娇面，敛红巾、捧金杯酒。献千千寿。愿长恁、天香满袖。

      

委迤吴山云，演漾洞庭水。青枫既愁人，白蘋亦靡靡。送君出京国，孤舟眇江泛。浮阳怨芳岁，况乃别行子。括苍涨海壖，斯路天台□。我有岩中念，遥寄四明里。


高僧居净域，客子恋皇宫。试访毗耶室，旋游方丈中。禅林吹梵响，忍草散香风。妙说三元义，能谈不二宗。色空双已灭，内外两缘同。识尽无生理，乃觉出凡笼。


物物头头总是禅，观音应现化身千。杜门晏坐无伤道，遁世幽居也是贤。祗为看山开翠竹，偶因煎茗汲清泉。灵云检点真堪笑，不见桃花不悟玄。


俊老荼毗四十年，前身是我误相传。香山声价喧天下，争似衰翁不会禅。


异域春郊草又青，故园东望远千程。临池嫩柳千丝碧，倚槛妖桃几点明。丹杏笑风真有意，白云送雨太无情。归来不识河中道，春水潺潺满路平。


泥湫昔日隐蛰龙，一震重新大觉宫。却请收云归旧壑，晨昏香火礼师翁。


抚弄桐君乐自然，寥寥古意讵容传。伯牙点检真堪笑，不遇知音便绝弦。


济济千官侍玉宸，尊贤容众更亲亲。风云际会千年少，天地恩私四海均。西狩一苏张掖乱，南巡重变大梁春。车书南北无多日，万里河山宇宙新。


吾皇巡狩用三驱，万骑千官奉帝车。北阙春颁劝农诏，南陬夜奏报捷书。士民安堵耕盈野，老幼迎郊浆满壶。伫看要荒归一统，天兵不日破东都。


幸有和林酒一樽，地炉煨火为君温。昔年相见兴三叹，此日临行赠一言。士行莫忘直报怨，人情须信害生恩。而今跃入惊人浪，珍重风涛过禹门。


高人惠我岭南茶，烂赏飞花雪没车。玉屑三瓯烹嫩蕊，青旗一叶碾新芽。顿令衰叟诗魂爽，便觉红尘客梦赊。两腋清风生坐榻，幽欢远胜泛流霞。


不在寻求不在参，谁分西北与东南。云川试入西庵去，三圣元来共一庵。


一扇儒风佛日明，舍生从此乐馀生。高人编简寻长味，衲子林泉称野情。见道谷绵充廪藏，喜闻流散集京城。自惭无德毗明主，千里虚名浪播声。


佐主焦劳力已殚，微才安可济时难。开樽北海希文举，携妓东山笑谢安。雨露新恩君责重，桑榆老境我年残。何时致政闾山去，三径依然松菊寒。


良弼施宅创天宁，却请天宁旧衲僧。为报柏岩休逊让，闲中续出祖师灯。


蓑衣狂脱暮江边，一醉宁论价十千。老矣冯唐何所往，归与陶令最为贤。灵苗细细初盈圃，春水涓涓渐满泉。酒醒梦回无个事，澄心忘虑体三玄。


张君宗派自留侯，壮岁成名入士流。一代诗声如玉振，千钧笔力挽银钩。平山邂逅初青眼，汴水伶仃已白头。遥想荷花好时节，故人吟倚仲宣楼。


通方大隐好居廛，手段能如火里莲。九陌香尘乌帽底，一槔春水白鸥前。



        花界倾颓事已迁，浩歌遥望意茫然。江山王气空千劫，桃李春风又一年。横翠嶂，架寒烟。野花平碧怨啼鹃。不知何限人间梦，并触沈思到酒边?

      

干戈扰扰战交侵，一纸安书值万金。凡子生还愁未解，萱堂仙去恨尤深。涕零倚木西风怨，肠断闻铃夜雨淋。养老送终真有憾，号天如割望云心。


风流彩扇出西州，寄与白莲老社头。遮日招风都不碍，休从侍者索犀牛。


圣德洋洋雨露零，虫鱼草木总欢荣。妖氛敛祸尧风扇，外道消声佛日明。


蓬莱怜我寄芳笺，劝我无忘仁义先。几句良言甜似蜜，数行温语煖于绵。从来谁识龟毛拂，到底难调胶柱弦。用我必行周孔教，舍予不负万松轩。


忆昔吾师放晚参，扬兵西北击东南。一声霹雳龙飞去，尚有痴人宿草庵。


衣龙钟，鬓飘萧，穹庐停烛坐寒宵。翰林遣介赠佳句，虿芒鸟迹书生绡。既倒狂澜再扶起，昔有谪仙原姓李。今日龙庭忽见君，谁道当年太白死。文章气象难形容，腾龙翥凤游秋空。笔力万钧神鬼泣，雷轰电掣驱疾风。馀裕喜君能绰绰，鼓舞为君予矍铄。解读奇字笑扬雄，识厌张华能物博。与君握手天山边，举觞相嘱望青天。他年雅社结白莲，林泉杖屦冲云烟。


北海慵倾北海樽，予怀为向景华伸。奇才管葛堪为匹，何事唐虞不得臣。行道欲期丹凤出，忘机且与白鸥亲。龙庭万里休辞远，六出奇画正赖陈。


不学经书不说禅，谁论芥子纳三千。忘形诗句追先觉，适意琴书慕昔贤。白雪阳春吟雅调，高山流水奏鸣泉。平生受用元无尽，参透真空未是玄。


金鼓銮舆出陇秦，驱驰八骏又西巡。千年际会风云异，一代规模宇宙新。西域兵来擒伪主，东山诏下起幽人。股肱元首明良世，高拱垂衣寿万春。


昨朝命我初无兴，今日寻君不在家。不问主人都饮尽，醉吟倒载黑毡车。


贤臣圣主正时遭，建策龙庭莫惮劳。大壑波深翻巨鲤，高空风顺遇鸿毛。一番制度新才术，百代文章旧雅骚。勉力自强宜不息，功名何啻泰山高。


不见高阳旧酒徒，临风惆怅几踟蹰。无穷真味思焦尾，有限浮生叹白驹。德望服人输二陆，文章重世愧三苏。散材潦倒浑无用，空作昂藏一丈夫。


闲乘羸马过蒲华，又到西阳太守家。玛瑙瓶中簪乱锦，琉璃钟里泛流霞。品尝春色批金橘，受用秋香割木瓜。此日幽欢非易得，何妨终老住流沙。


金乌日日东飞西，滔滔绿水流长溪。流波一去不复返，逐日恨无八骏蹄。穷理达生独孔子，叹夫逝者如斯水。岁不我与其奈何，两鬓星星尚如此！曩时凿破藩垣重，泽民济世学英雄。风云未会我何往，天地大否途难通。霜匣神剑苍龙直，切玉如泥长数尺。利器深藏人未知，丰城埋没神光寂。读书一目下数行，金石其心学正常。学术忠义两无用，道之将丧予忧惶。有意攀龙不得上，徒劳牙角拔犀象。唯思仁义济苍生，岂为珍羞列方丈。箪瓢陋巷甘孤穷，鸿鹄安与燕雀同。天与之才不与地，反令竖子成其功。安得光明依日月，功名未立头如雪。问君此错若为多，使尽二十四州铁。


一发燕然晓日边，寒云叠叠乱山千。万重沙漠犹逢友，十室荒村亦有贤。留客芳樽思北海，惊人奇语忆南泉。思量万事多浑错，勉力轮锤好扣玄。


奔走红尘积有年，深思雪涧竹竿千。谁能世上全三乐，好向林间伴七贤。笔下风生诗似锦，瓮头春涨酒如泉。诗成酒罢寂无事，净几明窗诵太玄。


鲰生诗僻慕诗仙，乱缀狂吟数百千。浅陋妄言嗤俊哲，清新绮语愧先贤。摧残吟鬓星星发，倾倒词源浑浑泉。韵险言穷无可说，祇凭此句露深玄。


知音重遇已忘忧，况复边山七月秋。联句弦歌清夜乐，人生适意亦何忧。


万里龙庭白草秋，时时归梦旧渔舟。酌残白酒难成醉，老尽黄花无限愁。久识人心多厌政，喜逢天下已归刘。而今子入中州去，莫惜寒梅寄陇头。


银钩全似赵周臣，诗比黄华格调新。道眼点开言外句，禅心说破劫前春。山中跛挈无为客，林下逍遥自在人。不犯清波垂钓处，卧龙随手出龙津。


一束三人作一团，了无前后亦无偏。几乎笑杀庞居士，拟问如何便着拳。


湛然送客河中西，乘兴何妨过虎溪。清茶佳果饯行路，远胜浊酒烹驼蹄。结交须结真君子，君子之交淡如水。一从西域识君侯，倾盖交欢忘彼此。当年君卧东山重，守雌默默元知雄。五车书史岂劳力，六韬三略无不通。诗咏珠玑无价直，青囊更有琴三尺。奉命西来典重兵，不得茅斋乐真寂。鱼丽大阵兵成行，行师布置非寻常。先生应诏入西域，一军骇异皆惊惶。武皇习战昆明上，欲讨昆明致犀象。吾皇兵过海西边，气压炎刘千万丈。先生一展才略穷，百蛮冠带文轨同。威德洋洋震天下，大功不宰方为功。隐居自有东山月，风拂松花落香雪。退身参到未生前，方信秤锤原是铁。


昔我学鼓琴，豪气凌青天。轻笑此小技，何必师成连。宝架翻旧谱，对谱寻冰弦。自弹数十弄，以为无差肩。有客来劝予，因举庄生篇。时君方诵书，轮扁居其前。释椎而入请，何故读残编。上古已久矣，不得见圣贤。遗书糟粕馀，与道云泥悬。臣年七十秋，双鬓如垂绵。斲轮固小巧，巧性非方圆。心手两相应，不能语子焉。是知圣人道，安得形言诠。至今千载间，此论不可迁。琴书纸上语，妙趣焉能传？不学妄穿凿，是为谁之愆。今方谒弭君，服膺乃拳拳。相对授指诀，初请歌水仙。吟猱不踰矩，节奏能平平。起伏与神会，态状如云烟。朝夕从之游，琴事得大全。小艺尚如此，大道宁不然。当年嗜佛书，经论穷疏笺。公案助谈柄，卖弄猾头禅。一遇万松师，驽骀蒙策鞭。委身事洒扫，抠衣且三年。圆教摄万法，始觉担板偏。回视平昔学，尚未及埃涓。渐能入堂奥，稍稍穷高坚。疑团一旦碎，桶底七八穿。洪炉片雪飞，石上栽白莲。佛祖立下风，俯视威音先。忘忧西域时，师我求真筌。经今十五春，进退犹迁延。望涯自退缩，甘心嗟无缘。将求无价宝，未肯酬一钱。未启半篑土，欲酌九仞泉。美玉付良工，良工得雕镌。良金不受冶，徒费炉韝煽。闻君近好琴，停烛夜不眠。弹之未期月，曲调能相联。君初未弹时，曾不知勾蠲。学道亦如此，惟患无精专。谁无摩尼珠，谁无般若船。立志勿犹豫，叩参宜勉旃。他时大彻悟，沛然如决川。毛端吞巨海，芥子含大千。瞬息一世过，生死相萦缠。此生不得觉，旷劫徒悲煎。吾言真药石，疗子沈疴痊。


碧玉声中步月歌，弹来弹去不嫌多。从教人笑成琴癖，老子佯呆不管他。


安庆作戏灯，惠然来赠我。藏灯藉微明，细火薰其座。乘兹风火力，盘旋如转磨。中有角抵人，挥臂不知祸。团团十万匝，轮回莫能躲。此灯虽戏具，无果大因果。三世尘沙佛，皆如转灯过。三千大千界，成坏亦风火。所以明眼人，重道轻利货。生死比梦寐，荣华等涕唾。长行此观心，人间都看破。多少看灯人，知音无一个。


牧犊曾叹雉朝飞，七十无妻是以悲。何事龙冈爱弹此，欲学白傅觅杨枝。


醒时还醉醉还醒，尚忆轮台饮兴清。瀚海波涛君忍听，天山风雪我难行。好学慷慨英雄操，毋傲辛酸儿女情。但得胸中空洒洒，天涯何处不安生。


谁裁云扇缀春棕，招引微凉枉费工。何似踏开真境界，普天匝地起清风。


风拂新芳映短墙，典型依约类丁香。梅花欲谢渠先坼，消得东君为汝忙。


忝位台司岁月深，中书自笑不如岑。殷周礼乐真予事，唐舜规模本素心。郑五每惭难作相，胥靡终欲强为霖。陇西妙语虚推奖，舒卷寒窗尽日吟。


十方三世万如来，不犯梭头宝座开。单手元知不成拍，三台须要大家催。


日暮长杨猎骑归，西风弓硬马初肥。今年鹿尾休嫌少，且喜君王不合围。


西征军旅未还家，六月攻城汗滴沙。自愧不才还有幸，午风凉处剖新瓜。


古佛犹存旧道场，庭前依旧柏苍苍。莫谤诸州无此语，禅林奔走错商量。


万里东皇不失期，园林春老我来迟。漫天柳絮将飞日，遍地梨花半谢时。异域风光特秀丽，幽人佳句自清奇。临风畅饮题玄语，方信无为无不为。


无花复无蝶，不似今秋穷。黄花岁岁别，九日年年同。我居北海南，子在西山东。公余会何日，一醉闲愁空。


鸿雁翩翩自北南，归欤何日驾归骖。潜龙在下宜初九，即鹿无虞戒六三。洛下好游白傅寺，济源重觅侍中庵。衰翁自揣何多幸，昨梦斋中得罢参。


破船折棹残蓑笠，石女直钩波上月。方士徒誇铁作金，道人祗要金成铁。


文章太守镇榆关，远寄新诗与湛然。卓尔功名君勉力，归与活计我加鞭。扶衰幸有东坡杖，遣兴犹存玉涧泉。布袜青鞋任真率，东垣山水不拈钱。


别后无缘得再参，新诗重寄代和南。他年放我休官去，只向云川结小庵。


河中春晚我邀宾，诗满云笺酒满巡。对景怕看红日暮，临池羞照白头新。柳添翠色侵凌草，花落馀香著莫人。且著新诗与芳酒，西园佳处送残春。


从来重士还相重，到底轻人却自轻。醴废翻然便归去，至今高尚穆先生。


石门九月西风高，绵梨万树金垂梢。清溪千里携赠我，藤筐初发香盈包。谪仙风度清溪亚，春风曾饮梨花下。不用红妆唱采莲，醉望青天歌二雅。我有斗酒清且醇，同君荐此鹅黄新。初见分香剖金卵，更看削玉飞霜鳞。缥叶紫条何足语，夜光安可同鱼目。文园尘渴政难禁，咀嚼冰雪

      

浮生瞬息度流年，唐汉兴亡不半千。清洁采薇输二子，英雄济世有三贤。未能海上寻芝草，且向尘中泛醴泉。醉兴陶陶略相似，无何乡里亦通玄。


吾师道化震清都，奔逸绝尘我不如。近日虚传三岛信，几年不得万松书。宗门淘汰犹嫌少，习气薰蒸尚未除。惆怅天涯沦落客，临风不是忆鲈鱼。


筵前且尽主人心，明烛厌厌饮夜深。素袖佳人学汉舞，碧髯官妓拨胡琴。轻分茶浪飞香雪，旋擘橙杯破软金。五夜欢心犹未已，从教斜月下疏林。


居士闲弹止息时，胸中郁结了无遗。乐天若得嵇生意，未肯独吟秋思诗。


抛梁东，万里山川一望中。灵沼灵台未为比，宸宫不日已成功。


黄犬不来愁耿耿，白云望断思依依。欲凭鳞羽传音信，海水西流雁北飞。


囊里瑶琴驾上书，个中真味更何如。伴闲美竹千竿许，养老田园二顷馀。睡起焚香诵圆觉，兴来缓轸品幽居。夕阳半下山偏好，吟入烟霞稳跨驴。


历代兴亡数张纸，千年胜负一盘棋。因而识破人间梦，始信空门一著奇。


绕垣乔木碧天参，松竹萧萧翳镜潭。他日携琴来隐此，林间乞我一禅庵。


尚记承平日，为学体自强。经书兴我志，功业逼人忙。蛰窟长思震，葵心本慕阳。蛟龙初得雨，日月近依光。事主心无隐，遭时策建长。引君当正道，陈事上封章。亦既尊仁义，胡为失毅刚。箴规尽忠赤，人物敢雌黄。断似南山定，言令北斗昂。劝君师魏郑，嫉恶法张纲。青眼蒙高顾，白眉忝最良。谁知天有数，不觉汉亡疆。人笑段干木，谁师田子方。上苍垂大命，天阙册明王。殷室君虽灭，仁人道未亡。南州远烟水，北海几星霜。仁政时将治，明君国寖昌。卿云知有庆，嘉谷又呈祥。名遂宜思退，机危乃自戕。归欤今好赋，闻道故园荒。


行尽千程与万程，谁能退步见严宸。饶渠解释庭前雪，笑彼难除室外尘。翡翠帘前犹是汝，琉璃殿上更何人。直须鹤出银笼外，受用壶天不夜春。


华塔丛林久席虚，真公予请肯来无。湛然拙偈呈君去，便好携瓶倒上驴。


抛梁下，聊倩般输成大厦。朝朝香饭供诸佛，承事悉无空过者。


吾子栖迟尚布衣，挑灯弹铗壮歌悲。阮生固已开青眼，马氏元来有白眉。运拙巢由真可慕，时亨房杜不难为。男儿用舍奚忧喜，三径耕耘足自资。


一曲风高奏古宫，坐䝼神物愧无功。千金厚惠将何报，鹗表慇勤效孔融。


君侯乘兴写佳篇，我得琼琚价倍千。妙笔一挥能草圣，新诗独惠过称贤。半瓶浊酒斟琼斝，七椀清茶泛玉泉。万里西行真我幸，逢君时复一谈玄。


商辛自底灭亡期，保障全空聚茧丝。谁识华山归马日，易于渭水钓鱼时。


重玄叩击数年终，大道难窥万仞墉。旧信不来青鸟远，故山犹忆白云重。自知勋业输雏凤，且学心神似老龙。忙里偷闲谁似我，兵戈横荡得疏慵。


清溪作寱语，湛然大笑之。仅能知大用，尚未识天机。贪随言语转，错认二阿师。个中关捩子，卓然绝百非。三学未尝坐，何说非与是。半藏未有言，奚论赞与毁。解语非干舌，能知诚匪智。为报清溪公，无事莫生事。


圣人开运忆斯年，睿智文明禀自天。旁午衣冠游北海，纵横耕钓满居延。月氏入贡称属国，日本观光列户编。威震西溟千万里，汉唐鸿业亦虚传。


失奚为劣得奚优，遇流而行坎则留。笑视纷纷儿女辈，成是败非徒相尤。弃人所取取所弃，独识万松为出类。本欲心空及第归，暮请晨参惟一志。浮生迅速奔隙驹，无穷尘劫元斯须。参透威音劫前事，花开枯木谁云枯。河朔干戈犹未息，西域十年空旅食。贤人退隐予未能，钧衡旷位虚名极。真人应运康世屯，数颁宽诏垂丝纶。沛若恩波沦骨髓，皇皇四海咸蒙春。汉唐疆宇非为大，戍守西临玉关界。百济称藩过海门，鄙语粗言其大概。天皇自将办多多，天兵百万涉长河。京索为空汴梁下，秦皇汉武畴能过？凛凛威声震天宇，不杀为功果神武。朔南一混车书同，皇业巍巍跨千古。先生吾邦之彦兮，琴书而自怡。劲挺松柏操，磊落英雄姿。明正道，无邪思。一贯诗书继先觉，两全才德真吾师。王谢来江左，家学易道岂忘贻。济世须君展骥足，政要再凿人耳目。小子区区何所祝，但愿天衷俞奏鹗。


扬兵青海西凉灭，渡马黄河南汴空。百济称藩新内附，驰轺来自海门东。


金山前畔水西流，一片晴山万里秋。萝月团团上东嶂，翠屏高挂水晶毬。


从他豪俊领时权，指顾貔貅数百千。碌碌馀生甘养拙，明明圣代岂遗贤。且图混世啜醨酒，勿谓濯缨弃浊泉。莫道无为云便了，有为何处不逢玄。


花草倾颓事已迁。浩歌遥望意茫然。江山王气空千劫，桃李春风又一年。横翠嶂，架寒烟。野花平碧怨啼鹃。不知何限人间梦，并触沉思到酒边。


兴亡千古事，胜负一枰棋。感恨空兴叹，悲吟乃赋诗。三皇崇道德，五帝重仁慈。礼废三王谢，权兴五伯漓。焚书嫌孔孟，峻法用高斯。政出人思乱，身亡国亦随。阿房修象魏，徐福觅灵芝。偶语真虚禁，长城信谩为。只知秦失鹿，不觉楚亡骓。约法三章日，恩垂四百基。汉兴学校启，文作典章施。黩武疲中夏，穷兵攘四夷。嗣君恩稍失，刘氏德难衰。新室虽兴难，真人已御期。魏吴将奋起，灵献自荒嬉。贼子权移汉，奸臣坞筑郿。三朝如峙鼎，四海若棼丝。才奉山阳主，已生司马师。仲谋服孟德，葛亮倍曹丕。惟晋成独统，平吴混八维。有初终鲜克，居治乱谁思。蝉鬓充兰掖，羊车绕竹岐。孙谋无远虑，神器委痴儿。国事归椒室，民饥询肉糜。为人昧菽麦，闻蟆问官私。卫瓘尝几谏，何曾已预知。五胡云扰攘，六代电奔驰。川谷流腥血，郊原厌积尸。天光分耀日，地里裂瓜时。历数当归李，驱除暂假隋。西陲开鄯善，东鄙讨高丽。鸾驾如江国，龙舟泛汴漪。锦帆遮水面，粉浪污河湄。府藏金帛积，生灵气力疲。盗贼天下起，章奏禁中欺。海内空龙战，河东有凤姿。元戎展鹰犬，颉利助熊罴。奉表遵朝命，尊王建义旗。经营于盗手，禅让托君辞。豪哲归吾彀，要荒入我羁。太宗真令主，贞观有皇规。正美开元治，俄成天宝悲。曲江还故里，林甫领台司。裂土封三国，缠头爱八姨。霓裳犹未罢，鼙鼓恨来迟。逆寇陵丹阙，君王舍翠眉。两京贼党灭，方镇重权移。朱李元堪叹，石刘亦可嗤。九州重搆乱，五代荐荒饥。辽宋分南北，翁孙讲礼仪。宣和风侈靡，教主德庸卑。背约绝邻好，兴师借寇资。悬知丧唇齿，何事撤籓篱。失地人皆怨，蒙尘悔可追。辽家遵汉制，孔教祖宣尼。焕若文章备，康哉政事熙。朝廷严衮冕，郊庙奏埙篪。校猎温驰射，行营习正奇。南州走玉帛，诸国畏鞭笞。天祚骄人上，朝鲜叛海涯。未终三百祀，不免一朝危。鸭绿金朝起，桑乾玉玺遗。后辽兴大石，西域统龟兹。万里威声震，百年名教垂。武元平宋地，殷礼杂宗姬。治国崇文事，拔贤尚赋词。邦昌君洛汭，刘豫立青淄。大定民兴咏，明昌物适宜。日中须景昃，月满必光亏。肘腋独夫难，丘墟七庙隳。北朝天辅佑，南国俗疮痍。天子潜巡狩，宗臣严守陴。山西尽荆枳，河朔半豺狸。食尽谋安出，兵羸力不支。长围重数匝，久困再周期。太液生秋草，姑苏游野麋。忠臣全节死，馀众入降麾。文献生三子，东丹第八枝。虚名如画饼，遗业学为箕。自笑蓬垂鬓，谁怜雪满髭。抚膺长感慨，搔首几嗟咨。车盖知何处，衣冠问阿谁。自天明下诏，知我素通蓍。发轫装琴剑，登车执策绥。穹庐或白黑，驿骑半黄駓。肥脔白如瓠，琼浆甘似饴。天山连北府，瀚海过西伊。天马穷渤澥，神兵过月氏。感恩承圣敕，寄住到寻罳。春色多红树，秋波总绿陂。不须赊酒饮，随分有驴骑。畎亩栖禾粟，园林足果梨。舂粳光璨玉，煮饭滑流匙。圣祖方轻举，明君应乐推。龙庭陈大礼，原庙献明粢。万国朝金陛，千官列玉墀。求贤为辅弼，举我忝丞疑。才德真为慊，颠危不解持。愿从麋鹿性，岂恋凤凰池。投老谁为伴，黄山有敏之。


兰省而今已预名，还乡衣锦也为荣。辽阳干事须详悉，速驾星轺上玉京。


不得吾山卧翠霞，西行行遍海之涯。火风地水虽非我，南北东西总是家。驿骑亲驰涉弱水，星轺躬驾过流沙。惟期圣德渐遐迩，不惮龙庭万里赊。


湛然有过必人知，笑寄龙冈自讼诗。阎浮众生苦为乐，华严皇觉药能医。十年擐甲足疾作，三月弹琴臂力衰。因病得闲闲却病，闲中虽病也便宜。


不如归去乐馀龄，百岁光阴有几程。文史三冬输曼倩，田园二顷忆渊明。宾朋冷落绝交分，亲戚团栾说话情。植杖耘耔聊自适，笑观南亩绿云平。


白云深处有沧波，半醉微醒哭更歌。孤艇往来无系绊，阴晴天气曝渔蓑。


碧湖风定水痕平，雪竹幽禽自好声。我羡清源高隐士，干戈人世不知兵。


四海干戈尚未平，不如归隐听歌声。情知文武都无用，罢读诗书不学兵。


人亡家破更何依，退步悬崖撒手时。去岁生涯无寸土，今年活计更忘锥。


抛梁北，圣主守成能润色。明堂壮丽镇龙沙，万世巍巍威万国。


龙沙玄教未全行，故筑精蓝近帝城。须仗檀那垂手力，一轮佛日焕然明。


我爱仲文公，敦纯有古风。科名擢乙选，制策肯宸衷。作事能谋始，为人克有终。养如邹轲气，成自仲尼镕。致主忠诚恳，容人便腹空。一朝淹骥足，百里试鸠功。牛刃聊施割，囊锥已脱锋。屯方雷雨动，泰末地天通。聚散悲欢里，兴亡梦寐中。势倾秦失鹿，奸殒鲧为熊。不学东方朔，谁徵皇甫嵩。洛阳传白傅，江夏誉黄童。上国平诸域，舆情达四聪。百司将布置，多士想登庸。未识荆州面，徒思卫玠容。中原期混一，天子访英雄。嘉运人皆幸，亨时君又逢。污俗风已变，明主德方隆。施雨皇恩布，如流直谏从。凯元咸戮力，稷契各言忠。我愧凡庸士，恩沾造化工。兵氛箕尾没，剑气斗牛冲。西华将归马，南阳莫卧龙。孝廉为选举，仁义作帡幪。历运千年合，衣冠万国同。草仪独有子，行待泰山封。


三十年前旅永安，凤箫楼上倚阑干。初学书画同游戏，静阅琴棋相对闲。聚散悲欢灯影里，兴亡成败梦魂间。安书风送来天际，望断中州一发山。


倪公本是我同参，道价峥嵘冠斗南。千里云山旧游地，何妨杖锡住西庵。


客中为客已浃旬，岁杪西边访故人。杷榄花前风弄麦，葡萄架底雨沾尘。山城肠断得穷腊，村馆销魂偶忘春。今日唤回十载梦，一盘凉饼翠蒿新。


骚人岁杪到君家，土物萧疏一饼茶。相国传呼扶下马，将军忙指买来车。琉璃钟里葡萄酒，琥珀瓶中杷榄花。万里遐方获此乐，不妨终老在天涯。


学士既归夫子道，吾儒宜识仲尼心。当年删出诗三百，时复弦歌不废琴。


中秋北海景凄凄，好拚今宵醉似泥。快请龙冈疾过我，与君同泛玉东西。


华亭髣髴旧时舟，又见吾师钓直钩。只道梦中重作梦，不知愁底更添愁。曾参活句垂青眼，未得生侯已白头。撇下尘嚣归去好，谁能骑鹤上扬州。


岁月不我与，弹指及衰年。平生谙万事，抵死参重玄。因缘不可滞，慎毋法自然。两边都不立，别有壶中天。


九重阊阖列群官，曳佩鸣珂及万千。云水偷将属野叟，功名回施与时贤。好凭定慧超三界，不恋轮回没九泉。迅速光阴莫虚度，回光返照静参玄。


居士今年又出关，琴书真味伴予闲。

      

昔日文殊曾复宿，当年聪老可重来。此山便是真佛窟，何必区区礼五台。


茶邻药物成邪气，琴伴箫声变郑音。可惜龙冈老居士，却教邪教污真心。


龙龛宝藏照人寒，奥老功成住圣安。却请定公来领略，收拾香火礼旃檀。


抛梁上，栋宇施功遵大壮。鸣鞘声散翠华来，五云深处瞻天仗。


抛梁南，底个因缘最好参。试问助缘多少众，前三三与后三三。


清明出郭赴幽期，千里江山丽日迟。花叶不飞风定后，香尘微敛雨馀时。彫镌冰玉诗尤健，挥扫龙蛇字愈奇。好字好诗独我得，不来赓和拟胡为。


异物当时许晋卿，几年思渴动诗情。龙庭风细沙堤软，玉辔雕鞍正好行。


只识瓶盘不识金，瓶盘钗钏本真金。一从打破疑团后，物物头头总是心。


从来个事不囊藏，刹刹尘尘为举扬。近日令严谁敢犯，不教夺市与搀行。


抛梁下，柱石相资成大厦。君臣钟鼓乐清时，喜见山阳归战马。


元知舌上无横骨，须信喉中有转关。唤鳖为龟人不肯，直教迦叶也眉攒。


行尽中原二百州，黄能往往不吞钩。而今再出天山道，收拾纶竿北海游。


临行不暇别圆明，禅客机关百变生。明月清风都不会，落花流水两无情。只知常谒摩诃院，谁道曾离归化城。宾主相忘非聚散，笑谈松竹自清声。


环榻森森荫好凉，此君风味讵能忘。虚心悄悄生来劲，直节亭亭老更刚。虽与蓬蒿均雨露，本同松菊傲风霜。主人雅志元堪尚，物以群分类以方。


异域河中春欲终，园林深密锁颓墉。东山雨过空青叠，西苑花残乱翠重。杷榄碧枝初着子，葡萄绿架已缠龙。等閒春晚芳菲歇，叶底翩翩困蝶慵。


张侯风味讵能忘，黄米曾令我一尝。抵死解官违北阙，达生遁世钓南塘。知来何假灵龟兆，作赋能陈瑞鹤祥。岂是西边无土物，不如诗句寄东阳。


沈沈北海雪波深，老眼增明寸碧琴。未得一江活物水，何酬四海望云心。我生有遇千年会，自愧难为三日霖。吾子佞然虚赞德，临风羞继谪仙吟。


多著吟猱热客耳，强生取与媚俗情。纯音简易谁能识，却道岩栖无木声。


天涯倚遍塞城楼，凝望冥鸿空自羞。礼义不张真我恨，干戈未戢是吾忧。每怜丹凤能择食，常笑黄能误上钩。何日解荣偿旧约，扁舟蓑笠五湖游。


禁脔酷思浓鹿汁，香蔬久厌小儿拳。龙冈采得班龙尾，一串穿来寄玉泉。


万里西征出玉关，诗无佳思酒瓶乾。萧条异域年初换，坎轲穷途腊已残。身过碧云游极乐，手遮东日望长安。年光迅速如流水，不管诗人两鬓斑。


清溪掀倒打油房，五卫凋零三径荒。未信塞翁嗟失马，须知禦寇觅亡羊。东湖菡萏从君赏，西域蒲萄输我尝。各在天涯会何日，临风休忘老髯郎。


云飘飘，水萧萧，一灯香火过闲宵。神清半夜不成梦，书帷风细扬微绡。运应昌期王者起，自愧文章输杜李。窃同居易了无生，谁羡葛洪学不死。一榻蒲团膝足容，翛然丈室塞虚空。翻腾密藏明佛日，淘汰机缘振祖风。丹凤冲霄何绰绰，失晓呆郎徒矍铄。人间取舍本千差，世路穷通如六博。幽人啸咏水云边，劫外光风自一天。闲来石上栽红莲，水无波浪火无烟。


一圣龙飞德足称，其亡凛凛涉春冰。千山风烈来从虎，万里云垂看举鹏。尧舜徽猷无阙失，良平妙算足依凭。华夷混一非多日，浮海长桴未可乘。


门外回环皆碧水，庭中坐卧得青山。凭栏尽日搜新句，思入烟霞缥缈间。


枯肠搜尽数杯茶，千卷胸中到几车。汤响松风三昧手，雪香雷震一枪芽。满囊垂赐情何厚，万里携来路更赊。清兴无涯腾八表，骑鲸踏破赤城霞。


小隐居山何太错，居廛大隐绝忧乐。山林朝市笑呵呵，为报禅人莫动着。


接得新诗想笑谈，奇才独步斗之南。纵横风月输君手，惟有枯禅不许参。


雅操真堪坐庙堂，积年仁义佐贤王。鸣琴谈笑泽天下，始信斯文天不亡。


寓迹龙庭积有年，功名已后祖生鞭。销金众口嫉居士，好事独君慕湛然。许远云山分袂别，几时风雨对床眠。琼华赠我将何报，聊寄江南古样弦。


东堂不肯卧西堂，珍御鲜食别样装。枉费青帘三百尺，云中公子不来尝。


酒仙飘逸不知茶，可笑流涎见曲车。玉杵和云舂素月，金刀带雨剪黄芽。试将绮语求茶饮，特胜春衫把酒赊。啜罢神清淡无寐，尘嚣身世便云霞。


三杯兀兀元如道，一觉昏昏恰似真。不识香山慵睡意，知音自有个中人。


个个既知迦叶富，人人休怨释迦悭。破铛煮得空华实，甑里盛将铁汉餐。


风云佳遇未能期，自是鱼龙上钓迟。岩穴潜藏难遁世，尘嚣俯仰且随时。百年富贵真堪叹，半纸功名未足奇。伴我琴书聊自适，生涯此外更何为。


真空境界本如如，病眼生花认画图。至道绝形刚着面，太虚无面更添须。


闲闲个事本明圆，一念才兴路八千。生死既知皆是幻，功名犹恋岂能贤？兴来畅饮斟晴月，醉后高歌枕碧泉。触处逢渠何所碍，不玄玄处亦玄玄。


佳人元不是摩澄，幻术因循污此生。对雪解歌吟飞絮，灭灯能审断弦声。凤楼潇洒闲琼馆，冰室深沈冷玉笙。好访龙溪善知识，传灯何啻总持名。


知人者明，自知者智。仁人一言，溥哉其利。


衰年且喜志微伸，镜里惊看白发新。何日得游云水去，秋江鸥鹭淡相亲。


闲骑白马思无穷，来访西城绿发翁。元老规模妙天下，锦城风景压河中。花开杷榄芙渠淡，酒泛葡萄琥珀浓。痛饮且图容易醉，欲凭春梦到卢龙。


佛日增辉国政和，灵牙有诏赐摩诃。因风吹火何劳力，垂手同修窣堵波。


桃源仙子忆刘郎，不惮严冬雨雪凉。红雨已先初夏落，妖魂重对小春芳。冷侵绿萼刚舒脸，寒彻朱衣强喷香。谁向荒园慰萧索，数枝无语映斜阳。


真人休运应千载，生知神武威中邦。杜绝奇技贱异物，连城玉斗曾亲撞。兵出潼关渡天堑，翠华杂映驺虞幢。生民鼓舞叹奚后，壶浆箪食辕门降。偏师一鼓汴梁下，逻骑饮马扬子江。良臣自有魏、郑辈，死谏安用干与逢。少微昨夜照平水，清河国士真无双。壮岁游学力稽古，孜孜继晷焚兰釭。新诗寄我有深意，再三舒卷临幽窗。安得先生赞王室，委倚奚忧庶政庞。堪笑纷纷匹夫勇，徒誇巨鼎千钧扛。何日安车蒲轮诏，公入北阙，葡萄佳酝烂饮玻瓈缸。


黄沙三万里，白发一孀亲。肠断边城月，徘徊照旅人。


鹫岭默然全是影，毗耶杜口本非真。灯笼露柱呵呵笑，误杀浮生多少人。


昨朝春日偶然忘，试作春盘我一尝。木案初开银线乱，砂瓶煮熟藕丝长。匀和豌豆揉葱白，细剪蒌蒿点韭黄。也与何曾同是饱，区区何必待膏梁。


今日从征亦偶然，天宁遐想思悬悬。贪荣不得还山去，须信衰翁未古贤。


行雨行云一夜飞，襄王从此莫含悲。蛮儿侍寝龙岗老，恰似柔稊生柳枝。


登车凭轼我怡颜，饱看和林一带山。新构幽斋堪偃息，不闲闲处得闲闲。


湛然扈从狼山东，御闲天马如游龙。惊狐突出过飞鸟，霜蹄霹雳飞尘中。马上将军弓挽月，脩尾蒙茸卧残雪。玉翎犹带血模糊，騄駬嘶鸣汗微血。长围四合匝数重，东西驰射奔追风。鸣鞘一震翠华去，满川枕藉皆豺熊。自笑中书老居士，拥鼻微吟弓矢废。向人忍耻乞其馀，瘦兔瘸獐紫驼背。吾儒六艺闻吾书，男儿可废射御乎！明年准备秋山底，试一如皋学射雉。


丁年学道道难成，却得中原浪播名。否德自惭调鼎鼐，微才不可典玑衡。谁知东海潜姜望，好向南阳起孔明。收拾琴书作归计，玉泉佳处老馀生。


虚名羁我未能归，羞见冥冥一雁飞。拜扫松楸定何日，不堪双泪对君挥。


銮辔和鸣车指南，廷臣自愧侍龙骖。平生慷慨贞夫一，万里别来益友三。老子此行无酒债，故人归计有禅庵。白云野衲皆宗匠，道服因缘好细参。


西风残日秋，有客嗟幽独。偶尔得香醪，凄然忆霜菊。世态屡迁变，人生多返复。十年一梦中，犹未黄粱熟。


秋霖初霁觉新凉，午夜东山月吐光。翠竹无心甘晚节，黄花有意助年芳。忠诚自许一心赤，老境谁怜两鬓霜。遥忆吾山归未得，故人书简怨东阳。


渔阳光祖冠当时，笔法词源我独知。君有家鸡君自厌，为何偏爱玉泉诗。


先难后易真交契，醉许醒违盖世情。玉涧白输六居士，升元乌有一先生。昔蒙佳句诚欢忭，今得芳缄且叹惊。一入侯门深似海，骚人空梦帐中声。


荆水浑如八节滩，玉泉佳趣类香山。韦编周易忘深意，贝叶佛经送老闲。爽我琴书池五亩，侑人诗酒竹千竿。乐天活计都相似，脂粉独嫌素与蛮。


旭老今年锥也无，粪堆却得旧明珠。穹庐半夜无灯烛，请尽平安一纸书。


当年不肯读三略，独抱遗经伴闲索。流行坎止不尤人，自甘万里涉穷漠。富贵荣华能几时，生死都来如梦昨。千年兴废沤浮沈，百岁光阴电飞烁。常笑梁鸿歌五噫，窃学荣启弹三乐。未能仁义戢干戈，勉将敦厚惩浇薄。近有人从故隐来，黄花无恙开篱落。问渠林肉与丘糟，奚如饭麦而羹藿。人闻麋鹿满姑苏，阿瞒不复游铜雀。涂中曳尾希庄龟，江夏沉舟悲祢鹗。吾山佳处归休乎，鹿逸平林鱼纵壑。


我欲归休与愿违，而方知命正宜归。闾山自有当年月，一舸西风赋式微。


天皇有意用吾儒，四海钦风尽读书。可爱风流贤太守，天山创起仲尼居。


邦人创刻旃檀像，寺众新修窣堵波。两段因缘非细事，成功须仗大檀那。


晋阳相遇亦前因，分手归来迹已陈。松菊幽堂应冷淡，与君同话更何人。


东林枝胜桂林枝，不惜甘泉济旱时。铁额钢头含笑面，可人能字更能诗。


李子敦纯不入时，而今失志又南归。纵无手内毛生檄，自有囊中莱子衣。未得忠贞毗圣主，且将甘旨侍慈闱。鹓雏不忘冲天志，直待三年更一飞。


抛梁南，一带南山挹翠岚。创筑和林建宫室，酂侯功业冠曹参。


古木残阳映矮岗，雁行天际写秋光。霜蓑带雨添愁色，晚菊和风送冷香。浊酒三年浑未试，黄粮九月得初尝。龙沙且喜身强健，南望幽人天一方。


汾水禅师个里人，杖藜寻我过清源。半盂红果情何厚，一盏青灯话细论。山水景中君适意，兵戈堆里我消魂。他年相约云深处，松竹萧萧静掩门。


风萧萧，雨萧萧，萧萧风雨悲凉宵。篱菊残英渍黄玉，林风脱叶飘红绡。幽人辗转凌晨起，邂逅门前逢短李。殷衰闻道有三仁，欲说九畴君不死。穹庐相结为从容，悬河雄辨能谈空。风神萧散野鹤立，照人玉树临秋风。落笔新诗一挥绰，不似武人誇矍铄。银钩笔力掩二王，照夜连城肯轻博。他年相约秋山边，秋江一派连秋天。闲听菱女歌采莲，轻舟一醉眠秋烟。


超佛越祖透真空，也与沩山说梦同。面貌眼睛鼻孔里，大千沙界一沤中。


西方子尚气凌云，一见忘年各任真。阴德传家宜有庆，义方垂训不违仁。雄文固可魁天下，确论曾无诡圣人。天产英才须有意，好将吾道济斯民。


闻君久得煎茶赋，故我先吟投李诗。为报君侯休吝惜，照人琼玖算多时。


当时倾盖便忘年，别后春风五度迁。万里西行愁似海，千山东望远如天。不闻旧信传梅岭，试道新诗怨雪轩。更上危楼一回首，朝云深处是燕然。


汝亦东丹十世孙，家亡国破一身存。而今正好行仁义，勿学轻薄辱我门。


垂衣端拱愧佳兵，文化优游致太平。昨夜濛濛春雨足，松筠花草一时荣。


西胡搆室未全终，又见颓垣绕故墉。绿苑连延花万树，碧堤回曲水千重。不图舌鼓谈非马，甘分躬耕学卧龙。粝食粗衣聊自足，登高舒啸乐吾慵。


老母琴书老自娱，吾山侧近结蘧庐。鬓边尚结辟兵发，箧内犹存教子书。幼稚已能学土梗，老兄犹未忆鲈鱼。谁知万里思归梦，夜夜随风到故居。


寒来向火被添绵，夏月临风使扇扇。渴饮饥餐随分过，闲中打坐困时眠。


信流乘坎过西天，钵里吞针亦偶然。只道一花刚点额，不知三子暗登肩。既来此世难逃数，且应前生未了缘。俗眼见时难放过，并赃陈首万松轩。


除戎厅事筑城阿，烽火平安师旅和。远胜长城欺李绩，徒标铜柱笑伏波。服心不用七擒策，禦侮何劳三箭歌。高枕幽窗无一事，西人不敢牧长河。


去岁山羊酬过价，今年鹿尾不值钱。龙冈药物都竭底，只得髯翁诗数篇。


女娲未补青天裂，神液飞精散为铁。嵇生箕踞锻洪炉，白汗翻浆滴清血。黑虬彷佛欲飞跃，鳞介苍苍生乳节。情知中散气凌云，肯与凡工争巧拙。柳君传与东坡老，神物终须归俊杰。坡仙为寿文定公，酬和新诗誇胜劣。观妙堂名龙尾砚，雎阳并此为三绝。雎阳城破兵火炎，神器不随烟焰灭。了然居士出伊洛，登山度水相扶挈。燕然分付我清溪，妙语雕镌跨先哲。远来携赠白霫老，天理似为予所设。湛然忝佐本无功，致王泽民愧皋契。再游北海复何恨，与君同步龙沙雪。大泽深山无所惊，扫除魑魅驱凶

      

鴳鹑徒羡大鹏南，驽马终须后袅骖。至理犹删万归一，庸儒刚说二生三。透关活眼嫌金屑，恋土痴人宿草庵。寄与云川贤太守，洗心涤虑与君参。


扬善从来慕晋卿，沧浪浊处不濯缨。关东易学孰能与，冀北诗声莫与京。今日穷途虽蹇剥，他时行道自亨贞。须知遁世元无闷，莫怨龙钟出帝城。


水外犹逢水，山前更有山。元知非内外，更不在中间。测海才盈掬，窥天见一斑。枢机谩竭世，一笔请君删。


垂亡圣道赖君鸣，坎轲休嗟道不行。须信诗魔降笔阵，好将酒战破愁城。滔滔秋水如人志，薄薄闲云似世情。一举冲霄知有日，垂天万里看鹏程。


寥落龙沙寄此生，情钟我辈岂无情。参商管鲍贤朋友，南北机云好弟兄。莲叶飘香思晚浦，梅花飞雪梦春城。故园日夜归心切，未济斯民不敢行。


晋阳名刹近千区，华塔丛林冠一隅。今日请予来领略，他年乞我一禅庐。


每恨恒山，不逢圭老。四众同缘，万松亲到。


英侯志节本凌云，尚自飘零故国尘。有道且同麋鹿友，谈玄能说虎狼仁。幸然不全饱死鬼，可惜空吟笑杀人。弥勒下生何太早，莫随邪见说无因。


幽人寥落思无穷，付与轩昂一曲终。欲罢不能行且止，泣麟嗟凤鼓悲风。


今年扈从次饶沟，暂解征鞍慈氏游。世变劫灰何所有，人随兵火鲜能留。堂堂圣像孰曾识，烨烨真诠讵可求。醉墨淋漓洒尘壁，使人知我过深州。


布袖龙钟两眼尘，丹诚如旧白头新。暮云西畔犹怀汉，晓日东边才是秦。酒贱不妨连夜醉，花繁长发四时春。花繁酒贱无佳思，谁念天涯万里人。



        山接青霄水浸空，山光滟滟水溶溶。风回一镜揉蓝浅，雨过千峰泼黛浓。

      

秋思而今不入时，平和节奏苦嫌迟。香山旧谱重拈出，不问知音知不知。


天涯惟仗梦魂归，破梦春风透客帏。灯下几时哦丽句，筵前何日舞斑衣。垂垂塞北行人老，得得江南远信稀。回首故园千万里，倚楼空望白云飞。


闻道霖师退寿宁，秀公难弟亦难兄。新诗远寄石州去，贬起眉毛便好行。


功名我已让曹参，又见曹参定五南。布袜青鞋从此始，济源闻有侍中庵。


寓迹尘埃且乐生，垂天六翮敛鹏程。无缘未得风云会，有幸能瞻日月明。出处随时全道用，穷通逐势叹人情。凭谁为发丰城剑，一扫妖氛四海平。


休嗔久假不云归，长笑还书是一痴。居士亲行万里地，政须百注杜陵诗。


三教根源本自同，愚人迷执强西东。南阳笑倒知音士，反改莲宫作道宫。


秋香真可人，不为无人改。自惭寒昔盟，东篱子空待。我独摇酒卮，不得寒英采。临风望故园，参商二十载。


院深深，籁萧萧，伽陀舒卷度兰宵。若解荷心系珠露，便能天外裁云绡。大觉空生一沤起，悟斯独有屏山李。穿透楞严第一机，方信庵中人不死。个里家风针不容，梦回六趣大千空。道人受用本无尽，明月薄

      

异域逢君本不期，湛然深恨识君迟。清诗厌世光千古，逸笔惊人自一时。字老本来遵雅淡，吟成元不尚新奇。出伦诗笔服君妙，笑我区区亦强为。


韶老须弥论过失，庐陵来价认商量。可怜一粒灵丹药，咽下喉咙命已亡。


黄山落笔露全机，底个团圞太崛奇。点破本来真面目，何妨节外更生枝。


龙庭十载不知疲，自恨无才出六奇。欲著涓埃裨海岳，虚名闲誉畏人知。


道人尘世厌嚣尘，白雪阳春雅意深。万顷松风皆有趣，一溪流水本无心。忘机触处成佳谱，信手拈来总妙音。陶老无弦犹是剩，何如居士更无琴？


梦中身世鬓垂斑，方士从誇药驻颜。性海一波涵万象，威音双箭透重关。圆融活水非生灭，浩渺虚舟任往还。便好灰心养愚拙，须知大智本闲闲。


多谢堂头远赐书，惊人才笔我难如。承当禅髓心无愧，供奉佛牙力有馀。幼子可袭先父业，游人却到旧时居。个中消息谁能悉，玉女乘风跨铁驴。


修竹千竿五亩宫，幽居活计兴无穷。清词丽句梅诗老，白发苍颜欧醉翁。洒墨疾书千首敏，浮白痛饮百樽空。醉吟闻有香山老，倒用颠拈意暗同。


竹径风来自破禅，修篁青剑叶垂千。烂吟风月元无碍，高卧烟霞未是贤。迷处无由逃绊锁，悟来何处不林泉。纵横触目皆真理，坐卧经行鸟路玄。


成败兴亡事可怜，劳生扰扰几千千。调心莫若先离欲，治世无如不尚贤。小褚岂能怀大器，短绳那得汲深泉。直须箭透威音外，不用无为不用玄。


黄山无媒亦无梯，萧条白昼关荆扉。凌晨端坐漱玉池，阑干苜蓿先生饥。惠然寄我黄庭词，湛然一笑几脱颐。一鹤南翔一不飞，十年一梦今觉非。故山旧隐苍松欹，而今老尽虬龙枝。曾学四老餐紫芝，从讥怀宝而邦迷。尘缘一扫无孑遗，隔縠观月犹依稀。汪洋法海无边涯，萤光讵可窥晨晞。莲花自是生污泥，污泥不染清凉肌。彩云易散碎琉璃，人间四相夭五衰。有为无为俱有为，寿穷尘劫元非迟。湛然醉摇芭蕉卮，蔷薇深蘸书淋漓。白眼一望须弥低，黄山先生耽书痴。退藏不露龙麟姿，对人不耻弊缊衣。自甘贫困元知微，篱边黄菊香离披。门前山色寒参差，不以下体遗葑菲。新诗远寄盘龙螭，胸中满贮夷齐薇。忘机临水狎鸥鹥，燕居申申不愆仪。含光隐秀如文犀，乘闲纶钓垂清漪。躬耕禾黍方离离，须信君子能自卑。予知先生之独悲，深忧海内生民疲。生民扰攘如棼丝，笑予素餐徒位尸。先生识鉴如元龟，旁通发而为声诗。照我穹庐生光辉，穷通进退元有时。至人终不贪危机，他时天子求埙篪。欲行周礼修周基，先生好应千年期。沙堤行人羡轻肥，凤凰到底凤池栖。太平钧石须君持，苍生未济无言归。


除戎堂主震威名，一扫尘氛消未萌。不出户庭成庙算，折冲樽俎有奇兵。何须公瑾长江险，安用蒙恬万里城。坐镇大河兵偃息，居延不复塞尘惊。


金城元有翠微山，宝刹禅林积岁闲。笑请学公来领略，一瓶游戏白云间。


碧山妆点塞天秋，老尽黄花蝶也愁。拚醉东篱颠倒舞，人间富贵一何楼。


坎止流行以待终，幽人射隼上高墉。穷通世路元多事，艰险机关有几重。百尺苍枝藏病鹤，三冬蛰窟闭潜龙。琴书便结忘言友，治圃耘蔬自养慵。


广平流落寓平城，亲老家贫强苟生。炎汉萧曹贤政事，李唐房杜美声名。进求高誉千金重，退隐闲身一叶轻。应继开元旧勋业，华堂钟鼓对长檠。


佛祖不识山中主，良材可惜遭斤斧。肩担明月过前峰，一时忘却曹溪语。


天兵出云中，一战平城破。居庸守将亡，京畿游骑逻。有客赴澶渊，无人送临贺。奸臣兴弑逆，时君远迁播。圣主得中原，明诏求王佐。胡然北海游，不得南阳卧。宠遇命前席，客星侵帝座。万里金山行，三经玉门过。于阗岁贡修，燉煌兵势挫。国维张礼义，民生重食货。黜陟九等分，幽明三载课。小人绝觊觎，贤才无轗轲。功名本忌盈，庙堂难久坐。老矣盍归来，归欤可重和。俯仰不心惭，宽弘从面唾。清浊自沙汰，精粗任扬簸。赋性嗜疏闲，高眠乐慵惰。苍鸡粗庖充，黄犊足梨拖。幼子事耕锄，老妻供碓磨。随分养馀龄，虽饥而不饿。


水穷山尽悬涯外，海角天涯云更遮。撒手转身人不识，回途随分纳些些。


五年只得一书题，路远山长梦亦迷。睡老黑甜酣顺北，冷官清淡泊辽西。羡人得志能如虎，笑我乏才粗效鸡。伫看天兵旋北阙，从今不用玉关泥。


唐室承平久，遗贤不遁藏。罗纨桑幄腻，饼饵麦畴香。马牧初蕃息，民编莫校量。边臣闲虎略，卫士敛鹰扬。禁苑晨钟动，梨园锦障张。披香风细细，太液水浪浪。河汉明方润，长庚淡不铓。羽旄仪两列，冠盖道相望。谏士陈休戚，廷臣论否臧。金石歌大雅，琴瑟奏清商。青鸟迷鸳瓦，乌衣绕画梁。供张官府备，殽馔大官忙。共享清时乐，殊无谤议伤。含元朝百辟，花萼宴诸王。主上贞观圣，官僚魏郑良。岁馀开武讲，春首辟文场。异宝浮淮水，馀粮朽凤翔。诸羌来入卫，百济请观光。关塞沈烽火，乡闾息寇攘。三春常若雨，六月不飞霜。圣德跻朝夕，仁心本就将。俯知人意顺，仰视帝心当。彍骑轻关内，精兵重北疆。朝廷潜巨蠹，方镇养贪狼。粉面三千辈，金钗十二行。持盈当忌满，居治不知亡。相罢曲江去，权移林甫傍。华清高屼屼，骊峤碧苍苍。金屋眠春晓，温泉浴暮凉。掖庭花烂漫，阁道路彷徨。官监金犀饰，妖姬珠玉装。危弦惊醉耳，哀调断柔肠。灯烛晖鳷鹊，丝簧沸建章。奢淫几桀纣，纯俭劣成康。击柝宫城邃，传筹禁漏长。谋欢长汲汲，沈醉若伥伥。未悟薪及爇，谁知病已肓。人横碧玉笛，腰佩绛香囊。岭表千山远，荔枝三日尝。仙衣吹渺渺，莲舸泛洋洋。力士权诚重，杨钊宠不忘。承恩趍宝座，奏事近牙床。荧惑频侵斗，秋阳弗集房。人心咸怨怒，天象不披详。易水声呜咽，燕山水郁茫。盗贼充上郡，鼙鼓起渔阳。杀气凌金阙，繁霜殒玉芳。环儿刚赐死，天子惧如狂。战士皆思变，奸臣亦易常。空闲尘羯鼓，谁舞旧霓裳。忠义心徒顺，英雄志自昂。翠华摇曳曳，鸾驭去遑遑。禁脔庖供豕，村民路进浆。隘兵蜀道险，糊口益州粮。灵武兵声振，汾阳意气刚。复收京阙克，重治寝园荒。贼势时深蹙，官军力益强。羽檄传剑阁，龙驾返南方。御府仍无酒，饥民尚啖糠。邛都求道士，蓬岛觅仙乡。符使将归汉，真妃犹忆唐。金钗分一股，钿合擘中央。挥涕春风殿，伤心秋月堂。梧桐笼院砌，桃李映宫墙。佳梦真难得，幽欢颇有妨。春宵成怨忆，秋夜愈悲惶。尚记脩眉绿，犹思半额黄。强舒鸾被翠，闲杀辇车羊。陵谷俄惊海，沧浪已变隍。临风一卮酒，聊复酹三郎。


岩廊深责忝疑丞，位重材轻负宠荣。猾虏七擒输葛亮，奇谋六出愧陈平。未行礼乐常如歉，欲挂衣冠似不情。何日对君言我志，夜阑秉烛笑谈倾。


湛然数从军，十稔苦行役。而今近衰老，足疾困卑湿。岁暮懒出门，不欲为无益。穹庐何所有，祗有琴三尺。时复一弦歌，不犹贤博弈。信能禁邪念，閒愁破堆积。凊旦炷幽香，澄心弹止息。薄暮已得意，焚膏达中夕。古谱成巨轴，无虑声千百。大意分四节，四十有四拍。品弦欲终调，六弦一时划。初讶似破竹，不止如裂帛。忘身志慷慨，别姊情惨戚。冲冠气何壮，投剑声如掷。呼幽达穹苍，长虹如玉立。将弹怒发篇，寒风自瑟瑟。琼珠落玉器，雹坠渔人笠。别鹤唳苍松，哀猿啼怪柏。数声如怨诉，寒泉古涧涩。几折变轩昂，奔流禹门急。大弦忽一捻，应弦如破的。云烟速变灭，风雷恣呼吸。数作拨剌声，指边轰霹雳。一鼓息万动，再弄鬼神泣。叔夜志豪迈，声名动蛮貊。洪炉煅神剑，自觉乾坤窄。钟会来相过，箕踞方袒裼。一旦谮杀之，始知襟度阨。新声东市绝，孝尼无所获。密传迨王遨，曾为山甫客。近代有张研，妙指莫能及。琴道震汴洛，屡陪光禄席。器之虽有声，鍊此头垂白。中间另起意，沈思至峻迹。节奏似支离，美玉成破璧。为山亏一篑，未精诚可惜。我爱栖岩翁，翻声从旧格。始终成一贯，雅趣超今昔。三引入五序，始作意如翕。纵之果纯如，将终缴而绎。嵇生能作此，史臣书简策。又谓神所授，传自华阳驿。韩皋破是说，以为避晋隙。张崇作谱序，似是未为得。我今通此论，是非自悬隔。商与宫同声，断知臣道逆。权臣侔人主，不啻韩相贼。安得聂政徒，元恶诛君侧。上欲悟天子，下则有所激。惜哉中散意，千古无人识。


君家轮扁本多能，碧轼朱辕照眼明。居士此回无马坐，郎官不可辄徒行。陈遵投辖情何重，灵辄扶轮报敢轻。别更不须寻土物，载将春色去东城。


云中栖隐养雄豪，我爱先生一著高。鼓腹诗鸣光圣世，雄文端可继离骚。


潇湘一片芦花秋，雪浪银涛无尽头。何须渔歌发清响，鹭鸶飞出白汀洲。


天涯索寞正穷秋，衰草寒烟无尽头。叶底哀蛩空促织，云间征雁祗供愁。酪浆满引浇羊胛，粝食随缘荐鹿脩。试暂回光乐真觉，人閒万法一时收。


冷云携雨到山城，未敢冲泥傍险行。夜听窗声初变雪，晓窥檐溜已垂冰。泪凝孤枕三停湿，花结残灯一半明。又向茅亭留一宿，行云行雨本无情。


归欤奚待鬓双皤，无恙闾山耸岌峨。万壑松风思仰峤，千岩烟雨忆平坡。开基气概鲸吞海，遁世生涯鼠饮河。好买扁舟从此逝，醉眠江国一渔蓑。


冲霄酷爱玉泉诗，愧我年来无好辞。录寄新诗三十首，莫教俗子等闲知。


西域渠魁运已终，天兵所指破金墉。崇朝驲骑驰千里，一夜捷书奏九重。鞭策不须施犬马，庙堂良算足夔龙。北窗高卧薰风里，尽任他人笑我慵。


龙冈居士本知音，参透渊明得趣心。暂借桐君休吝惜，玉泉习气未忘琴。


龙沙一住二十年，独识龙冈郑景贤。诗笔饶君甘在后，琴棋笑我强争先。冷官何啻广文乐，归计犹存谷口田。劫外壶天寿无量，请公勤叩祖师禅。


无意恋三公，有心辞驷马。洛阳失金谷，闾山有别野。芳酒泻盈樽，秋香折盈把。沈醉卧西风，不让梨花下。


积年不啜建溪茶，心窍黄尘塞五车。碧玉瓯中思雪浪，黄金碾畔忆雷芽。卢仝七椀诗难得，谂老三瓯梦亦赊。敢乞君侯分数饼，暂教清兴绕烟霞。


垂尽丝纶不上钩，冥鸿高举弋无由。不图垂誉流千古，安肯低眉谒五侯。


骨肉星分天一涯，萱堂何处忆孤儿。排愁正赖无声乐，遗兴学吟有眼诗。丽句日逐三上尔，香醪时复一中之。前年汉使来西域，笑我星星两鬓丝。


桐孙元采峄阳林，万里携来表素心。聊尔赠君为土物，也教人道有知音。


知公已得夜明符，任运腾腾无所拘。见说金城多长者，有人青眼待君无。


巨川生下此村牛，千百头中祗一头。鼻孔撩天无主伴，不风流处也风流。


生民垂欲陟春台，南斗妖氛绝点埃。典礼已随前代废，遗音犹怨后庭哀。十年叹我垂垂老，万里怜君得得来。此语纵无多忌讳，缄题未可对人开。


我本东丹八叶花，先生贤祖相林牙。而今四海归王化，明月青天却一家。


运出三爻兑，龙飞九五乾。要荒归化育，豪哲入陶甄。有幸恩涵海，无私德应天。偏师收百越，一鼓下三川。天子能身正，元戎不自贤。重光道同轨，累圣德相联。策决九重内，功归万乘权。群雄哀稽颡，多士喜摩肩。辅弼规左右，丞疑赞后前。开夷逾汉武，平叛跨周宣。冠盖通穷域，车书过古埏。览机云母障，受谏翠华軿。款塞诸蛮洞，来朝百济船。降王趋陛阙，强虏列氓编。净扫妖氛变，潜消烽火烟。词臣游馆阁，幽隐起林泉。尧舜文明盛，商姬礼乐全。九成合古奏，二雅咏新篇。世卜千百世，年斯亿万年。宗亲成蒂固，国祚等瓜绵。圣政舆人颂，天威万古传。勉旃封禅事，不用策安边。


蓬山北海游，珥笔陈良谋。徒步而南来，意气凌马周。贪吏乱法令，如茨不可束。子中有大志，每甘胯下辱。他日得从龙，其锋谁敢触。今日君子来，非为五斗粟。君子慎择术，痛恨陪全真。调心正是妄，堪笑学鸟伸。一日错下脚，万劫含酸辛。平生大梦中，不识庵中人。一言赠吾子，宗匠宜相亲。


龙冈才德古来无，敏捷新诗正起予。词翰双全妙天下，银钩深似鲁公书。


玄言圣祖五千言，不说飞升不说仙。烧药炼丹全是妄，吞霞服气苟延年。须知三教皆同道，可信重玄也似禅。趋破异端何足慕，纷纷皆是野狐涎。


今年扈从入西秦，山色犹如昔日新。诗思远随秦岭雁，征衣全染灞桥尘。含元殿坏荆榛古，花萼楼空草木春。千古兴亡同一梦，梦中多少未归人。


啜罢江南一椀茶，枯肠历历走雷车。黄金小碾飞琼屑，碧玉深瓯点雪芽。笔阵陈兵诗思勇，睡魔卷甲梦魂赊。精神爽逸无馀事，卧看残阳补断霞。


孙枝出入万松中，便好移来植宝宫。覆荫人天正今日，不妨鼓动劫前风。


今年又得亚之诗，每叹风云会遇迟。拙运且淹童子役，雄才宜作帝王师。羡君笔下挥千字，知子胸中蕴六奇。静对西风和新句，凄然南望动深思。


汨没红尘中，辜负黄华秋。林泉与朝市，试问孰为优。胡然久沈首，令我心悠悠。酷思山水乐，梦寐空神游。


下马如虹气焰雄，惊人诗笔有谁同。银钩老字学颜体，玉振奇辞类国风。今日白衣聊养素，他年皇屋好推忠。经营江左须豪哲，占取云台第一功。


亚之平水久驰名，壮岁题桥慕长卿。厌世德风如偃草，惊人诗价比连城。功名未立不为慊，仁义能行亦足荣。此理幽微人不识，莫言儒道拙谋生。


自愧声名无可称，贤愚混世炭和冰。窃盐仓鼠初成蝠，喷浪溟鲲未化鹏。卖剑学耕食粗遣，买山归老价难凭。秋江月满西风软，何日扁舟独自乘。


当年西域未知名，四海无人识晋卿。扈从銮舆三万里，谟谋凤阙九重城。衣冠异域真余志，礼乐中原乃我荣。何日功成归旧隐，五湖烟浪乐馀生。


一川秋色满东篱，雁字行行自写悲。试问省庵何所省，黄华红叶总堪诗。


从征万里走风沙，南北东西总是家。落得胸中空索索，凝然心是白莲花。


当年倾盖识君初，烂饮天山驻使车。秋去安仁空有赋，雁来公瑾又无书。林峦红叶知人老，篱落黄花亦我疏。为向天涯道岑寂，强吟新句附双鱼。


天兵南出武阳东，暂解征鞍憩梵宫。玉像巍巍红叶捧，金容奕奕碧纱笼。三秦繁盛如席卷，两晋风流扫地空。惟有真如元不坏，青山依旧白云中。


君有蛮儿我已知，湛然援笔上新诗。翠眉已惹禅心动，玉颊休教獭髓医。旧有药炉虽竭底，新来鼎器却扶衰。隆隆玉准能青眼，不解云霓也自宜。


干戈未敛我伤神，自恨虚名误此身。否德讵能师百辟，微才安可步三辰。箕裘谩叹青毡旧，勋业空惊白发新。安得夔龙立廊庙，扶持尧舜济斯民。


漏沈沈，竹萧萧，蒲团禅定坐终宵。古庙香炉无气息，一条白练如琼绡。性海澄澄波不起，宛似冰壶沈玉李。庸人泥教不知归，七窍凿开混沌死。虽云至道绝音容，不离幻有成真空。百尺竿头更移步，普天匝地生清风。大用全提自宽绰，禅将交锋何矍铄。醒时呼起梦中人，遍济含生其利博。本无内外与中边，踏破威音劫外天。污泥深处种青莲，升平世界沈烽烟。


旧隐西山五亩宫，和林新院典刑同。此斋唤醒当年梦，白昼谁知是梦中。


西域诸蕃古未知，来生远过禹封畿。名山准拟金泥检，古塞无劳羽檄飞。世乐讵能敌静乐，蓑衣到底胜朝衣。年来痛忆闾山景，月照茅亭水一围。


北方寒凛古来称，亲见阴山冻鼠冰。战斗檐楹翻铁马，穷通棋势变金鹏。五车经史都无用，一鹗书章谁可凭。安得冲天畅予志，云舆六驭信风乘。


无知岂真知，无见非真见。遮照玄纵横，机关千万变。虎口几横身，临敌经百战。三折为良医，一交学一便。


三年四度过鸡鸣，我仆徘徊马倦登。寂寞柴门空有舍，萧条山寺静无僧。残花溅泪千程别，啼鸟伤心百感生。今古兴亡都莫问，穹庐高卧醉腾腾。


称斤甘荠卖京西，谁信无人采五溪。鹏异众禽全六翮，麟殊凡兽具五蹄。昔年学道宗夫子，盈科后追如流水。蛰龙犹未试风雷，萍泛蓬飘而至此。缊袍甘分百结重，不学乱世奸人雄。忘忧乐道志不二，守穷待变变则通。岁寒松柏苍苍直，摩云直待高千尺。桃李无言蹊自成，此君冷淡人何寂。生平耻与哙伍行，杜门养拙安天常。泽民致主本予志，素愿未酬予恐惶。否塞未能交下上，何日亨通变爻象。不图廊庙为三公，安得林泉参百丈。居士身穷道不穷，庸人非异是所同。笔头解作万言策，人皆笑我劳无功。流落遐荒淹岁月，赢得飘萧双鬓雪。谋生太拙君勿嗤，不如嗣宗学锻铁。


徒步南来爱陆机，公馀邂逅似相期。高山韵吼千岩木，流水声号半夜陂。圣德宛如歌治化，南风犹似抚疮痍。曲终声散无人会，撩我高吟一首诗。


神武有威元不杀，宽仁常愧数兴戎。仁绥武震诚无敌，重译来王四海同。


西庵谈道顿忘眠，今日相逢亦偶然。欲问瞿昙端的处，灯笼露柱却能传。


寄语沙城老故人，别来嬴得鬓边尘。马蹄踏破关中月，新句吟空河表春。名利相萦余有歉，琴书自乐子非贫。何时策杖君家去，再试渊明漉酒巾。


误忝纶恩斗印悬，乏才羞到玉墀前。劾奸封事梦犹诤，许国忠诚老益坚。仁政发从天北畔，捷音来自海西边。从今率土沾王化，礼乐车书共一天。


冰姿梦里慕姚黄，滴蜡凝酥别样妆。生妒白红太浓淡，懒施朱粉自芬芳。寒英深染蔷薇露，冷艳微熏笃耨香。受用清绝恣吟绕，惜花一念未全忘。


越岭仙姿迥异常，洞庭春染六铢裳。枝横碧玉天然瘦，蕾破黄金分外香。反笑素英浑淡抹，却嫌红艳太浓妆。临风浥此蔷薇露，醉墨淋漓寄渺茫。


圣主龙飞日月新，微才忝预股肱臣。民财已阜钱如水，驲骑长闲塞不尘。威镇西陲输定远，宴开东阁慕平津。何如收拾琴书去，林下衣冠作舜民。


生死轮回苦莫禁，不如学道惜分阴。船乘没底聊相渡，云出无心强作霖。不死乡中灵草异，长生劫外紫云深。茅山道士真堪笑，虚费工夫炼五金。


皇天辅德本无亲，乐道奚忧甑满尘。道泰小人当屏斥，时屯君子自经纶。浮云富贵元千变，昨梦繁华得几春。遇不遇兮皆是命，吾侪休羡锦衣新。


酷暑炎炎正不禁，一声雷震酿轻阴。救回南亩十分旱，变作西郊三日霖。遍野桑畴青幄密，连天麦垄绿云深。王孙喜雨登楼宴，贳酒黄垆解带金。


自惭不解告嘉谟，十载韬藏僻一隅。巨海洪深容弃物，新朝宽厚用愚夫。亨时嘉会千年少，圣主雄材万代无。文物规模皆法古，伫看明诏起真儒。


勇将谋臣满玉京，吾侪袖手待升平。荆榛至道常嗟我，柱石中原岂舍卿。日下有人叨肉食，云中高士振诗鸣。思君兴味如梅渴，海印那能知此情。


昨夜白麻降日边，文章领袖远朝天。遥思御座分香赐，更想龙庭命席前。白面书生酬夙志，黑头边帅领新权。非熊应笑非熊老，八十犹然钓渭川。


洪才硕德两相宜，雅操真堪据凤池。富贵未终随梦变，功名何在值时危。奇词解吐万言策，敏思能吟七步诗。但倩东风轻着力，摩天鹏翼若云垂。


开怀樽俎笑谈倾，未暇论文君已行。富贵涂亨渠易致，诗篇韵险我难赓。已成倾盖金兰友，安用沾襟儿女情。准拟秋深迓归骑，一樽浊酒远相迎。


方外闲人天一隅，因风寄我紫云腴。起予妙理欺欢伯，涤我枯肠压酪奴。琥珀精神浑彷佛，葡萄滋味较锱铢。禅师远弃桃源路，日日寻山摘此无。


触处无非选佛堂，东风何处避春光。郡人无足充千界，大地绝尘塞四方。举步踢翻沧海月，转身踏破白云乡。快须击碎闲家具，说向西庵笑一场。


谢君千里远相寻，倾盖交欢气义深。笔砚生涯无异志，金兰气味本同心。挥毫解赋登高句，缓轸能弹对竹琴。此去鳞鸿知有便，临风无吝寄芳音。


陇右奇才冠士林，万言良策起予深。泽民致主倾丹恳，邀利沽名匪素心。我伴簿书无好思，君陪风月有閒吟。他年共纳林泉下，茅屋松窗品正音。


富贵无心羡五侯，随时俯仰浪西游。断无事业留千古，静看英雄横九州。白雁纵传遐域信，黄华却负故园秋。苍生未济归何益，一见吾山一度羞。


酷似燕山窦十郎，灵椿初老桂枝芳。两朝厚遇垂千稔，一日清明满四方。玉佩丁东照兰省，斑衣摇曳悦萱堂。他年参到平常处，便是长生不老乡。


可笑人心自短长，谁知个事不囊藏。化成橙子舌耽味，幻作梅英鼻觉香。金卵似真随变灭，冰魂元假却芬芳。唯心识破同根旨，何必临风再举扬。


驲骑翩翩出玉京，金符一插照人明。莫忘北阙龙飞志，要识南陬舌情。布袖来朝无骑乘，锦衣归去不徒行。升仙桥畔增春色，郡守传呼接长卿。


岁月如流走兔乌，求真可惜费工夫。深源到底忘根柢，至道元来贵拙愚。真理不空宜具眼，太虚无面莫添须。直须稳坐长安好，切忌途中认画图。


月上南枝啼夜乌，悲歌弹铗叹征夫。愁边逐日看周易，梦里随风谒太愚。纵有征尘遮两眼，却无惭色上三须。真人已应千年运，伫待河清再出图。


肉食从容饮酪浆，差酸滑腻更甘香。革囊旋造逡巡酒，桦器频倾潋滟觞。顿解老饥能饱满，偏消烦渴变清凉。长沙严令君知否，只许诗人合得尝。


纷纷世态眩荣华，静里乾坤本不哗。琴阮生涯聊自适，诗书事业更何加。但期圣德泽天下，敢惜馀生寄海涯。可笑燕然旧游客，倚楼悲我客程赊。


安得长绳系日乌，天涯老却旧耕夫。林泉放旷输君乐，沙漠淹留笑我愚。虎战每惊涉虎尾，龙飞不得采龙须。文章毕竟成何事，富贵元知不可图。


生涯箪食与囊浆，空忆朝回衣惹香。笔去馀才犹可赋，酒来多病不能觞。松窗雨细琴书润，槐馆风微枕簟凉。正与文君谋此渴，长沙美湩送予尝。


酷忆遥山寸碧呈，归耕何日乐馀生。蝇营得失都无念，狗苟荣枯总若惊。客梦觉来家万里，诗声吟罢月三更。溟鹏本有冲天志，直待三年再一鸣。


灵木垂芳桂两枝，非熊佳誉动西涯。倦听琴阮嫌狂客，饱看经书厌小诗。成德羡君垂竹帛，虚名嗟我类刀锥。会难别易堪惆怅，何日重来谁得知。


论道西庵爱慕深，推诚片片露丹心。瑶琴莫抚相如引，宝鼎休焚韩寿沈。花气浑如三角串，松风全似五弦音。清谈终日忘归思，不觉昏鸦噪晚林。


半纸功名未可呈，无心何处不安生。十年沧海尘空起，百岁黄粱梦乍惊。旧径既荒松菊在，丹诚不变鬓髯更。年来渐有升平望，每恨栖鸡半夜鸣。


十年不得舞衣班，一忆江南胆欲寒。黄犬候来秋自老，白云望断信何难。军中得句常横槊，客里伤心每据鞍。游子未归情几许，天山风雪正漫漫。


渔矶旧隐荻花深，尘世宁忘昔日心。两岸清风单舸稳，满江明月一钩沈。饥来煮稻无兼味，醉后鸣榔笑五音。闲卧烟蓑春梦断，不知潮起没青林。


新朝威德感人深，渴望云霓四海心。东夏再降烽火灭，西门一战塞烟沈。颙观颁朔施仁政，伫待更元布德音。好放湛然云水去，庙堂英俊正如林。


艺逢知己敢相呈，几夜论文喜气生。笔阵我甘三舍退，诗坛君使四筵惊。公初倾盖冬将半，予拟乘轺岁欲更。特与幽人助行色，一声寒角隔烟鸣。


资生无畏济人深，便见能仁六度心。尘世捐财矜苦厄，寒林洒饭拔幽沈。既临巨海钩神物，试叩洪钟伺好音。今日湛然攀旧例，珠缨休惜挂祗林。


浪迹西游岁月深，临风谁识湛然心。斯文将丧儒风歇，真智难明佛日沈。佳茗暂尝轰雪浪，正声聊作鼓雷音。年来逸兴十分切，准备求真入道林。


一札霜毫缀玉枝，管城家世出东涯。锋端有口能谈景，纸上无声解写诗。免向江淹求彩管，莫学班氏弃毛锥。赠君聊助文房用，赋就离骚寄我知。


贤帅文章蕴藉深，云川倾盖便同心。掀髯谈道檠灯灺，抵足论文塞月沈。有眼句中君得意，无弦琴上我知音。乘舟误捉波中月，莫学当年李翰林。


二陆尊贤擅美声，月评难弟亦难兄。西庵挥麈谈三界，北观携琴论五行。休道酒仙无太白，须知诗伯有飞卿。奇人辐辏君门下，占断西州好士名。


天马西来酿玉浆，革囊倾处酒微香。长沙莫吝西江水，文举休空北海觞。浅白痛思琼液冷，微甘酷爱蔗浆凉。茂陵要洒尘心渴，愿得朝朝赐我尝。


新诗欬玉起予深，独有抟霄我许心。真迹居尘聊俯仰，高名与世任浮沈。同成雅会清茶话，共赏枯桐白雪音。他日归休约何处，燕山参谒万松林。


斫倒松筠节外枝，谁言法界有边涯。筌蹄意尽闲周易，脂粉情忘束诂诗。去岁生涯犹说剑，今年活计更捐锥。威音那畔真消息，试问瞿昙也不知。


居士才微学未深，静思宁不愧中心。难忘北海千钟酒，虚负西庵一炷沈。绮语效颦赓险韵，瑶琴学步鼓纯音。此番公案休拈出，祗恐相传入笑林。


玉立堂堂紫桂枝，云川中隐寓天涯。风神萧散能谈道，格调清新解作诗。鄙论我甘蒙酱瓿，雄材君已露囊锥。澄澄胸次人谁识，祗有清风明月知。


行尽遐陬万里山，十年飘泊困征鞍。春风燕语归心切，夜月猿啼客梦残。圣世因时行夏正，愚臣嗜数愧春官。谁知贤帅开青眼，扫洒西庵召我餐。


前生未了妄缘深，薄宦相萦负夙心。只见渊明能印弃，谁知居士解舟沈。穷通荣辱皆真梦，毁誉称讥尽假音。中隐冷官闲况味，归心无日不山林。


文献阴功绝比伦，昆虫草木尽承恩。我为北阙十年客，汝是东丹九世孙。致主泽民宜务本，读书学道好穷源。他时辅翼英雄主，珥笔承明策万言。


凛凛风神白玉山，罢游鹰犬逞金鞍。瑶琴高挂么弦绝，羲易频翻断简残。息念如僧还有发，忘形见客似无官。伽陀诵罢炉薰冷，一钵疏羹当晓餐。


五派分流道愈深，尘中谁识本来心。穿心土椀元无漏，没底胶船却不沈。山色水光呈妙相，鸟啼猿啸露圆音。云霞活计无求饱，何事狂童作肉林。


河中花木蔽春山，烂赏东风纵宝鞍。留得晚瓜过腊半，藏来秋果到春残。亲尝芭榄宁论价，自酿蒲萄不纳官。常叹不才还有幸，滞留遐域得佳餐。


一鞭羸马渡天山，偶到云川暂解鞍。独守空房方丈稳，更无薄酒一杯残。诗书半蠹绝来客，釜甑生尘笑冷官。赖有觉非怜野拙，长须为我馈盘餐。


闲上披云第一重，离离禾黍汉家宫。窗开青锁招晴色，帘捲银钩揖晓风。好梦安排诗句里，闲愁分付酒杯中。静思二十年间事，聚散悲欢一梦同。


学道宗儒难两全，湛然深许国华贤。儒门已悟如心恕，道藏能穷象帝先。似海词源涵万水，如鲸饮量吸长川。而今一识君侯面，始信清名不浪传。


班姬流落到而今，闻道翻身入道林。歌扇舞裙忘旧业，药炉经卷半新吟。闲眠白昼三杯醉，静对青松一曲琴。更看他年栖隐处，蓬山楼阁五云深。


旧说飞卿词翰全，风神浑似晋名贤。吟诗校子三十里，押韵输君一着先。笔迹查牙森似戟，词源浩瀚注如川。好诗好字独予得，准备携将帝里传。


西征扈从过龙庭，误得东州浪播名。琴阮因缘真有味，诗书事业拙谋生。咄嗟兴废悲三叹，倏忽荣枯梦一惊。何日解官归旧隐，满园松菊小庵清。


明明圣主万邦君，神武彫弓挽六钧。时有逸人游阙下，更无骚客吊江滨。衣冠师古承殷辂，历日随时建夏寅。厚德深仁施万世，巍然一代典谟新。


十年沦落困边城，今日龙钟返帝京。运拙不须求富贵，时危何处取功名。腾骧谁识孙阳骥，俊逸深思支遁鹰。客里逢君赠佳句，知音相见眼偏明。


空惊沧海变陵丘，白昼分明梦里游。除妄楔边重出楔，求真头上更安头。亨通富贵刚生喜，苦恼悲愁强作忧。斫断葛藤闲伎俩，系驴橛子不须留。


白雪阳春寡和音，谁人解听没弦琴。诗书事业真堪笑，刀笔功名未可钦。不信西天三步远，焉知东海一杯深。元来佛法无多子，何必嵩山谒少林。


馀生不得乐林丘，犹忆丁年选胜游。几帙残编聊映眼，一张衲被且蒙头。貔貅已报西门役，柱石犹怀东顾忧。自料荒疏成弃物，菟裘归计乞封留。


致泽君民本不难，言轻无用愧偷安。十年潦倒功何在，三径荒凉盟已寒。岩下藏名思傅说，林间谈道谒丰干。挂冠神武当归去，自有夔龙辅可汗。


狐死曾闻尚首丘，悲予去国十年游。昆崙碧耸日落处，渤海西倾天尽头。君子云亡真我恨，斯文将丧是吾忧。尚期晚节回天意，隐忍龙庭且强留。


一扫氐羌破吐浑，群雄悉入北朝吞。自怜西域十年客，谁识东丹八叶孙。射虎将军皆建节，飞龙天子未更元。我惭才略非良器，封禅书成不敢言。


君恩犹未报山丘，自笑遐方汗漫游。客过玉关惊白发，要游金谷觅苍头。冷官待罪予为歉，陋巷居贫君不忧。犹望道行泽四海，敢辞沙漠久淹留。


西域风尘汗漫游，十年辜负旧渔舟。曾观八阵云奔速，亲见三川席卷收。烟锁居延苏子恨，云埋青冢汉家羞。深思篱下西风醉，谁羡班超万里侯。


回首亲朋半土丘，嗟予十稔浪西游。半生兵革慵开眼，一纸功名暗点头。下士笑予谋计拙，至人知我谓心忧。再行不惮风沙恶，鹤迹云踪任去留。


重玄不惜说知君，又恐重添眼里尘。临济喝中分主客，洞山言下辨君臣。持铃普化摇空里，垂钓华亭没水滨。勘破遮般闲伎俩，铁林花发劫前春。


十载西游志已灰，南征又自大梁回。扶持佛日惭无力，赞翊皇风愧不才。旧约未能林下去，新诗常寄日边来。何时杖履烟霞里，一笑伸眉得共陪。


延寿丹青本诳君，和亲犹未敛胡尘。穹庐自恨嫔戎主，泉壤相逢愧汉臣。玉骨已消青冢底，香魂犹绕黑河滨。愁云暗锁天山路，野草闲花也怨春。


宣尼名教本尊君，贼子干常犯跸尘。鹿失嬴秦无令主，鼎分炎汉有能臣。宋朝南渡尤天水，辽室东倾罪海滨。回首兴亡都莫问，不如沈醉瓮头春。


当年遗恨叹昭君，玉貌冰肤染塞尘。边塞未安嫔侮虏，朝廷何事拜功臣。朝云雁唳天山外，残日猿悲黑水滨。十里东风青冢道，落花犹似汉宫春。


林甫滔天圣不知，三郎深恨识卿迟。尘中妃子春罗袜，钱上开元指甲眉。七夕殿中祈巧夜，三秋原上摘瓜时。长天忽见飞来雁，垂泪空吟李峤诗。


龙冈能觅淡中欢，心与孤云自在闲。琴阮生涯事松菊，诗书活计老丘山。叩弦声自无中出，得句思从天外还。踏破化工无尽藏，闲人受用亦非悭。


箕裘家世忝先君，惭愧飘萧两鬓尘。自古山河归圣主，从今廊庙弃愚臣。常思卧隐云乡外，肯效行吟泽国滨。驿使不来人已老，江南谁寄一枝春。


万里西来过月氏，初离故国思迟迟。人情惭愧三须面，人世梳妆半额眉。田上野夫空叹凤，泽边渔父不伤时。龙冈本具英雄眼，几倩东风寄我诗。


闲人闲里竟闲欢，未得回光未是闲。叩道一螺斟巨海，参玄千里望恒山。但能透镞穿三句，何必拖泥辨八还。个事人人皆富有，含生休怨释迦悭。


去岁云川始见君，澄澄胸次净无尘。山南第一圭璋士，冀北无双柱石臣。万里云松斜谷外，千竿水竹渭河滨。他年归隐重相访，无影林间别有春。


十年不遇一相知，恰识龙冈恨见迟。常爱箕山能洗耳，何堪邻舍效颦眉。荣枯贵贱难逃数，用舍行藏自有时。心事纷纷无处说，援毫闲和景贤诗。


我与先生久已欢，而今皆愿老来闲。同舟载棹醉观月，并辔骑驴饱看山。绮句缀成连谱换，纯音弹了着诗还。琴诗此际慵拈出，可怨龙冈为纸悭。


依然千里旧山河，事改时移随变磨。巢许家风乌可少，萧曹勋业未为多。可伤陵变须耕海，不待棋终已烂柯。翻手荣枯成底事，不如归去入无何。


文章自愧不如君，敢以玄言渎所闻。有道居尘何异俗，无心入兽不惊群。重玄消息无多子，半纸功名值几文。回首死生犹是幻，自馀何足更云云。


世间何事最为欢，争似能偷忙里闲。得遇夜晴须对月，每逢春盛强登山。无钱沽酒和衣典，图利吟诗倍本还。绮语千章琴百曲，莫教风月笑人悭。


荒城萧洒枕长河，古字碑文半灭磨。青冢路遥人去少，黑山寒重雁来多。正愁晓雪冰生砚，不忿西风叶坠柯。偶忆先君旧游处，潸然不奈此情何。


试和新诗寄郑君，无言谈道不闻闻。治心更索捐中道，养性浑如鞭后群。玄语谆谆非是说，真书历历不关文。儒生刺教嫌虚诞，得意忘言孔子云。


琴书吾子尽幽欢，随分消磨日月闲。佳句典刑传四海，水仙声韵彻三山。每惭木李投君去，却得琼瑶报我还。从此龙冈开廪藏，徽边笔下更无悭。


汉室空成一土丘，至今仍未雪前羞。不禁出塞涉沙碛，最恨临轩辞冕旒。幽怨半和青冢月，闲云常锁黑河秋。滔滔天堑东流水，不尽明妃万古愁。


一圣龙飞敢择君，嗟予潦倒尚无闻。苍生未识鸿鹄志，皓首甘游麋鹿群。黄雀已归奚望报，彩禽飞去不能文。龙冈特慰孤穷闷，时有新诗报我云。


广文怜我失清欢，每著琴书伴我闲。痛忆金声并玉振，酷思流水与高山。诗坛吝啬犹深闭，琴债迁延未肯还。一状如今都领过，龙冈须破两重悭。


龙冈医隐本知机，薰莸同盘辨者稀。廊庙虚名无意恋，林泉夙愿与心违。羡君绰绰有馀裕，笑我皇皇无所归。尚忆当年垂钓处，一江烟雨静霏霏。


天下奇才郑使君，清名不使世人闻。五车书笥独穷理，三峡词源迥出群。未得开怀重话旧，常思抵足共论文。自从一识龙冈老，馀子纷纷不足云。


宦情触处不成欢，未得浮生半日闲。荐鹗有书惭北海，泽民无术愧东山。琴书习气终难忘，岩麓荒园怎得还。卜隐龙冈成老伴，肯教诗思笔头悭。


往来寒暑暗推移，下手修行犹太迟。迷后徒劳常捏目，悟来何必更扬眉。宗门淘汰宜穷理，道眼因缘贵识时。祗为龙冈心猛利，湛然刚写不言诗。


龙冈居士得贤君，闻道贤君增所闻。节操鹓雏捐鼠饵，风神野鹤立鸡群。只知辅嗣能谈易，谁识相如善属文。拟欲赞君言不尽，区区微意见诗云。


弦索词章且助欢，羡渠临老得安闲。琴歌爱子弹秋水，佳句服君仰泰山。声古调凄真可听，辞雄韵险实难还。先难后易今方省，名士襟怀本不悭。


李杨相继领台司，兵起渔阳祸已迟。向昔正怜花解语，而今空忆柳如眉。心伤桃李初开夜，肠断梧桐半落时。试问宫中谁第一，三郎犹记谪仙诗。


人间聚散妄悲欢，何似林泉遁世闲。十载残躯游瀚海，积年归梦绕闾山。空岩猿鹤招予往，满架琴书伴我还。多谢龙冈怜老隐，新诗酬酢路无悭。


龙冈便腹尽诗书，落笔云烟我不如。一纸安书思塞雁，十年归兴忆鲈鱼。托身医隐君谋妙，委迹儒冠我计疏。何日相将归故里，翠微深处卜幽居。


龙冈、漆水两交欢，纵意琴书做老闲。未得一言安海内，已输三箭定天山。肯容诗思妨心慧，岂使声尘碍耳还。信手拈来无不是，清风明月有何悭。


邂逅沙城识子初，天山风雪醉吟馀。文章光焰君堪羡，节操仪刑我不如。曲蘖乡中前进士，风波堆里老中书。他年归去无相弃，同到闾山旧隐居。


猛士弯弓挽六钧，长驱入汴政施仁。前朝运谢山河古，圣世时亨雨露新。未遇自甘焚绿绮，知音不必惜阳春。朝廷将下搜贤诏，莫恋烟霞老此身。


举世寥寥识我谁，未学弓矢愧由基。衰年有幸弹三乐，盛世无才出六奇。弃物且存光海量，散材获用荷天私。微臣自忖将何报，信笔裁成颂德诗。


且喜朝廷先正名，林泉隐逸总公卿。群雄一遇风云会，万国咸观日月明。丹凤固应潜乱世，白麟自今出升平。伫看北阙垂温诏，夜半前席进贾生。


行藏俯仰且随时，缊袍怀珠人未知。燕雀既群难立志，凤凰不至拟胡为。可嗟世态频更变，何奈人生多别离。莫忘天山风雪里，湛然驼背和君诗。


科登甲乙战文围，吾子才名予独知。巢许身心君易乐，萧曹勋业我难为。有恒得见实无憾，知己相逢未忍离。携手河梁重话旧，胡然羞和子卿诗。


生遇干戈我不辰，十年甘分作俘臣。施仁发政非无据，论道经邦自有人。圣世规模能法古，污俗习染得维新。英雄已入吾皇彀，从此无人更问津。


胜克河中号令齐，神兵入自太行西。昏昏烟锁天坛暗，漠漠云埋王屋低。风软却教冰泛水，寒轻还使雪成泥。行吟想像覃怀景，多少梅花坼玉溪。


四海皇皇足俊贤，浪陪扶日上青天。且图约法三章定，宁羡浮荣六印悬。润色吾术惟恐后，扶持天下敢为先。过情声闻予深耻，可笑虚名到处传。


昔年萍迹旅京华，曾到风流国宝家。居士为予常吃素，先生爱客必烹茶。明窗挥麈谈禅髓，净几焚香顶佛牙。回首五年如一梦，梦中不觉过流沙。


憩马居延酒半醺，寂寥寒馆变春温。未能鹏翼腾溟海，不得鸿音过雁门。千里云烟青冢暗，一天风雪黑山昏。天涯幸遇知音士，子细论文共一樽。


多士云奔奠上下，释迦遗像亦行城。旌幢错落休迷色，钟磬铿锵岂在声。宣父素心施有政，能仁深意契无生。儒流释子无相讽，礼乐因缘尽假名。


沦落天涯数十秋，区区班笔早年投。采薇山下慵拈草，洗耳溪边懒饮牛。振武扬威难射虎，忘机绝虑不惊鸥。当年射策承明殿，未必轻轻输吕筹。


圣驾徂征率百工，貔貅亿万入关中。周秦气焰如云变，唐汉繁华扫地空。灞水尚存官柳绿，骊山惟有驿尘红。天兵一鼓长安克，千里威声震陕东。


十年不得舞衣班，行尽天涯万里山。黄阁伴食空皓首，苍生未济漫胡颜。新朝兵革征方急，旧隐烟霞尚未还。衮衮簿书尘满眼，衰翁奚暇谒松关。


四众飞书请万松，不消弹指已成功。灯笼證据真谈辨，露柱承当不耳聋。梵行细推无处所，戒坛须信塞虚空。无为济物谁能悉，惟有东垣月拂风。


良夜沈沈人未眠，桐君横膝叩朱弦。千山皓月和烟静，一曲悲风对谱传。故纸且教遮具眼，声尘何碍污幽禅。元来底许真消息，不在弦边与指边。


诏下龙庭万国欢，野花啼鸟总欣然。熙朝龟卜符千亿，圣主龙飞第一年。至道变通皆有数，浮生富贵本由天。谁人得似杨公子，傲世高吟数百篇。


管城从我自燕都，流落遐荒万里馀。半札秋毫裁翡翠，一枝霜竹剪琼琚。锋端但可题尘景，笔下安能划太虚。聊复赠君为土物，中书休笑不中书。


渊明幽隐掩柴关，琴已忘弦人亦闲。静倚书窗独寄傲，笑观庭树自怡颜。五音格外声何限，百草头边法不悭。蠹谱断弦无用处，因风得得寄书还。


自愧才术草芥微，偶然千载遇明时。惟希一统皇家义，何暇重思晁氏危。仁义且图扶孔孟，纵横安肯效秦仪。行看尧舜泽天下，万国咸宁庶绩熙。


整老先生本素臣，洪才大笔力千钧。沽名不筑传岩版，贾世谁垂渭水纶。舟泛五湖希范蠡，腰悬六印笑苏秦。韦编三绝耽羲易，萧散风神真隐人。


尘缘划断已忘机，布鼓徒敲和者稀。中隐强陪人事过，禅心不与世情违。昔年勋业真堪笑，旧日家山懒欲归。我爱北天真境界，乾坤一色雪花霏。


旧山盟约已愆期，一梦十年尽觉非。瀚海路难人去少，天山雪重雁飞稀。渐惊白发宁辞老，未济苍生曷敢归。去国迟迟情几许，倚楼空望白云飞。


自从一箭透重关，触处忘缘触处闲。莫问羔裘横毳衲，从教华发映苍颜。水声说法起予甚，山色呈机不我悭。寄客天涯乐如许，问渠何必更南还。


积年叨禄领台司，位重才微甚不宜。地上流钱惭晏算，樽前决胜愧良帷。过实声问传人口，似直愚忠结主知。三径荒凉松菊在，他时舍此复何之。


旃檀奁里贮灵牙，来自中天尊者家。莹色冷夺秋夜月，真光明射晚晴霞。本同舍利元无别，疑是金刚事有差。犹忆广长舌左右，咀嚼风雨震雷车。


三圣真元本自同，随时应物立宗风。道儒表里明坟典，佛祖权宜透色空。曲士寡闻能异议，达人大观解相融。长沙赖有莲峰掌，一拨江河尽入东。


六师严驾渡长河，师不留行谁敢何！千里旌旗翻锦浪，一声金鼓振寒波。殷亡谁道三仁在，康灭空传五子歌。唾手要荒归一统，汉唐鸿业未能过。


殷勤敬礼辟支牙，缘在西庵居士家。午夜飞光惊晓月，六时腾焰灿朝霞。一番顶带因初结，七转生天果不差。庸士执方犹未信，防风安得骨专车。


白衣大士足威神，莲智兴悲讵可陈。金色界中垂万臂，碧莲花上露全身。镇州铸就金难似，天竺镌来玉未真。不识观音真面目，莺吟燕语过残春。


天纵吾君大圣人，天兵所指弭烟尘。三齐电扫何须郦，六国雷驱不用秦。诛佞未闻曾请剑，劾奸谁肯试埋轮。伴食黄阁空无辅，自笑龙钟一老臣。


湛然寱语寄西堂，此个因缘果异常。阳老十门刚结案，钦公五派强分赃。剑逢剑客须拈出，诗遇诗人何必藏。居士病多谙药性，圣安得效不传方。


云川道士有诗声，刻篆雕虫醉未醒。素扇自甘赎碧笠，玄鹤不肯换黄庭。春秋荣悴悲椿木，晦朔生凋笑瑞蓂。何似扩开真日月，区区爝火任荧荧。


落日萧萧万马声，东南回首暮云横。金朋兰友音书绝，玉轸朱弦尘土生。十里春风别野店，五年秋色到边城。云山不碍归飞梦，夜夜随风到玉京。


古晋君实世所知，幽轩佳号两相宜。长鲸海量嫌甜酒，彩笔天才笑小诗。七步赋成文灿烂，千钟不惜锦淋漓。何当杖屦游平水，得预君家吟醉时。


昔年平水便相寻，握手临风话素心。刻烛赋成无字句，按徽弹彻没弦琴。风来远渡晚潮急，雨过寒塘秋水深。此乐莫教儿辈觉，又成公案满丛林。


甘荠五溪人不采，两京高价卖秤斤。君方沦落羞看我，我亦飘零懒问君。人远空残眉上黛，愁深不整鬓边云。谁怜古戍寒窗下，新样梭成织锦文。


十方世界是全身，气宇如王绝比伦。与夺机中明主客，正偏位里辨君臣。眠云卧月辞三岛，鼓腹讴歌预四民。了了了时谁可晓，闲人元不是闲人。


像教中微祖意沈，卢能嫡子起予深。看经不怕牛皮透，着眼常听露柱吟。行道权居卧佛寺，活机特异死禅心。凭君摘取空华实，好种人閒无影林。


谁识云中李谪仙，诗如文锦酒如川。十亩良园君有趣，一廛薄土我无缘。旧恨常来春梦里，新吟不到客愁边。明朝分手天涯去，他日相逢又几年。


牢落十年扈御营，瑶琴忘尽水仙声。酷思诗酒闲中乐，见说干戈梦里惊。林下因缘千古重，人间富贵一钱轻。此身未退心先退，独有龙冈识我情。


伶仃万里度西陲，壮岁星星两鬓丝。白雁来时思北阙，黄花开日忆东篱。可怜游子投营晚，正是孀亲倚户时。异域风光恰如故，一消魂处一篇诗。


雪压山峰八月寒，羊肠樵路曲盘盘。千岩竞秀清人思，万壑争流壮我观。山腹云开岚色润，松巅风起雨声乾。光风满贮诗囊去，一度思山一度看。


阴山奇胜讵能名，断送新诗得得成。万叠峰峦擎海立，千层松桧接云平。三年沙塞吟魂遁，一夜毡穹客梦清。遥想长安旧知友，能无知我此时情。


游子栖迟久不归，积年温清阙慈闱。囊中昆仲亲书帖，箧内萱堂手制衣。黄犬不来愁耿耿，白云空望思依依。欲凭鳞羽传安信，绿水西流雁北飞。


銮舆秋狝猎南冈，鹿尾分甘赐尚方。浓色殷殷红玉髓，微香馥馥紫琼浆。韭花酷辣同葱薤，芥屑差辛类桂姜。何似毡根蘸浓液，邀将诗客大家尝。


八月阴山雪满沙，清光凝目眩生花。插天绝壁喷晴月，擎海层峦吸翠霞。松桧丛中疏畎亩，藤萝深处有人家。横空千里雄西域，江左名山不足誇。


滴滴秋光溢远山，穹庐寥落酒瓶乾。诗章平淡思居易，禅里纵横忆道安。不忿西风霜叶脱，难禁秋雨菊花残。闾山旧隐天涯远，梦里思归梦亦难。


我爱平阳李世荣，一番书史再镌铭。欲令吾子穷三传，故向君家乞六经。简策灿然新制度，文章宛尔旧仪刑。莫教幼稚空相忆，日日求书到鲤庭。


梅轩相别又三春，别后文章与日新。不忿散材沾造化，好将幽隐入陶钧。我游北海年垂老，君卧南阳志未申。遥想冰魂政无恙，一枝回施陇头人。


寂寞河中府，遗民自足粮。黄橙调蜜煎，白饼糁糖霜。漱旱河为雨，无衣垄种羊。一从西到此，更不忆吾乡。


我访龙冈老，珠玑咳唾间。酒熟香馥馥，琴滑水潺潺。王吉中栽菊，和林也有山。但能心放下，何处不安闲。


寂寞河中府，声名昔日闻。城隍连畎亩，市井半丘坟。食饭秤斤卖，金银用麦分。生民怨来后，箪食谒吾君。


去国十年久，还乡两鬓皤。三川犹梗涩，百越正干戈。东胜城无恙，西征事若何。凭高吟望久，樽酒酹长河。


寂寞河中府，西来亦偶然。每春忘旧闰，随月出新年。强策浑心竹，难穿无眼钱。异同无定据，俯仰且随缘。


劫外风光别，人间日月迁。南洲添一岁，北海又二年。荣利蜗黏壁，功名蚁慕膻。万缘都放下，好扣祖师禅。


寂寞河中府，清欢且自寻。麻笺聊写字，苇笔亦供吟。伞柄学钻笛，宫门自斲琴。临风时适意，不负昔年心。


信意弹秋水，清商促轸成。只疑天上曲，不似世间声。海若诚无敌，河神已请平。三朝不弹此，心窍觉尘生。


寂寞河中府，西流绿水倾。冲风磨旧麦，悬碓杵新粳。春月花浑谢，冬天草再生。优游聊卒岁，更不望归程。


国士朝黄屋，无辞路八千。徒嗟苏子困，谁识祢生贤。腰下无金印，山中有翠烟。英雄须有用，勉力待中年。


寂寞河中府，颓垣绕故城。园林无尽处，花木不知名。南岸独垂钓，西畴自省耕。为人但知足，何处不安生。


寂寞河中府，生民屡有灾。避兵开邃穴，防水筑高台。六月常无雨，三冬却有雷。偶思禅伯语，不觉笑颜开。


龙飞登九五，历数与天膺。休运绵瓜瓞，功臣列土封。但期酬子志，奚虑枕吾肱。千载圣人出，休嗟见有恒。


隐逸养幽慵，飘萧两鬓蓬。角巾折暮雨，醉帽落秋风。避暑挂石上，衔杯鹿酒中。忘机任真率，露顶向王公。


寂寞河中府，遐荒僻一隅。葡萄垂马乳，杷榄灿牛酥。酿春无输课，耕田不纳租。西行万馀里，谁谓乃良图。


我爱龙冈老，鸣琴自老成。未弹白雪曲，先爱水仙声。但欲合纯古，谁能媚世情。林泉聊自适，何必献承明。


寂寞河中府，临流结草庐。开樽倾美酒，掷网得新鱼。有客同联句，无人独看书。天涯获此乐，终老又何如。


西域风光换，东方音问疏。屠苏聊复饮，郁垒不须书。旧岁昨宵尽，新年此日初。客中今十载，孀母信何如。


隐隐三星出，依依片月沈。鹤飞辽海阔，猿啸楚山深。柳色云沾袖，芦花雪满襟。普天秋意露，一叶坠梧林。


寂寞河中府，连甍及万家。葡萄亲酿酒，杷榄看开花。饱啖鸡舌肉，分餐马首瓜。人生唯口腹，何碍过流沙。


王孙蒙馈饭，灵辄未扶轮。自笑孤穷客，谁怜衰病身。黄沙万馀里，白发一孀亲。肠断山城月，徘徊照远人。


破船无渗漏，流水不能沈。雾锁青山秀，花藏古径深。白云陪野兴，晴月洗烦襟。绝后重苏息，飞花枯木林。


异同谁足据，俯仰且随缘。居士难联句，梅轩却解禅。无云皆皓月，何处不青天。话到忘言处，迢迢夜不眠。


独爱高峰最上头，夕阳烟树见严州。子陵贪向溪边钓，应未曾来此地游。


丰城三尺剑，神气尚埋沈。确论穿杨的，生机劈筈深。天真贮便腹，浩气塞征襟。伫看泽天下，清风冠士林。


毡庐同抵足，谈道月西沈。议论馨香发，文章蕴藉深。正便边氏腹，不上谪仙襟。自得逍遥意，何须泊邓林。


渔家何足好，乘兴一钩沈。路僻苍苔滑，舟横古渡深。小晴掀箬笠，微雨整蓑襟。梦断知何处，寒潮没晚林。


白云来轩户，清风生涧壑。山僧不管春，岩花开自落。


羸马阴山道，悠然远思寥。青峦云霭霭，黄叶雨萧萧。未可行周礼，谁能和舜韶。嗟吾浮海粟，何碍八风飘。


梦觉方知错，生平自屈沈。涤尘千㵎外，遗照乱松深。柳带缝穿屣，荷衣缀破襟。寂寥选佛味，何似宴琼林。



        春阴霁。岸柳参差，袅袅金丝细。画阁昼眠莺唤起。烟光媚。燕燕双高，引愁人如醉。慵缓步，眉敛金铺倚。嘉景易失，懊恼韶光改。花空委。忍厌厌地。施朱粉，临鸾鉴，腻香销灭摧桃李。独自个凝睇。暮云暗、遥山翠。天色无情，四远低垂淡如水。离恨托、征鸿寄。旋娇波、暗落相思泪。妆如洗。向高楼、日日春风里。悔凭兰、芳草人千里。

      


        山接青霄水浸空，山光滟滟水溶溶。风回一镜揉蓝浅，雨过千峰泼黛浓。

      


        春阴霁。岸柳参差，袅袅金丝细。画阁昼眠莺唤起。烟光媚。燕燕双高，引愁人如醉。慵缓步，眉敛金铺倚。嘉景易失，懊恼韶光改。花空委。忍厌厌地。施朱粉，临鸾鉴，腻香销灭摧桃李。独自个凝睇。暮云暗、遥山翠。天色无情，四远低垂淡如水。离恨托、征鸿寄。旋娇波、暗落相思泪。妆如洗。向高楼、日日春风里。悔凭兰、芳草人千里。

      

流波无放荡，死水暮平沈。机尽方钩隐，纶空正钓深。赤心休惜口，青眼好开襟。误捉溪中月，人人似翰林。


个事不容针，迷途自陆沈。西天三步远，东海一杯深。凉月盛玄钵，轻云剪素襟。曹溪无一滴，波浪沸禅林。



        西晋风流自一家，忆君魂梦到梅花。梅花深处无人迹，明月一枝霜外斜。

      


        阴山千里横东西，秋声浩浩鸣秋溪。猿猱鸿鹄不能过，天兵百万驰霜蹄。万倾松风落松子，郁郁苍苍映流水。六丁何事夸神威，天台罗浮移到此。云霞掩翳山重重，峰峦突兀何雄雄。古来天险阻西域，人烟不与中原通。细路萦纡斜复宜，山角摩天不盈尺。溪风萧萧溪水寒，花落空山人影寂。四十八桥横雁行，胜游奇观真非常。临高俯视千万仞，令人凛凛生恐惶。百里镜湖山顶上，旦暮云烟浮气象。山南山北多幽绝，几派飞泉练千丈。大河西注波无穷，千溪万壑皆会同。君成绮语壮奇诞，造物缩手神无功。山高四更才吐月，八月山峰半埋雪。遥思山外屯边兵，西风冷彻征衣铁。

      

鳌饵不须针，聊将玉线沈。须弥犹未大，渤海岂为深。悟后牛穿鼻，迷时马有襟。弋人何所慕，幽鸟在嵩林。


清明时节过边城，远客临风几许情。野鸟间关难解语，山花烂熳不知名。蒲萄酒熟愁肠乱，玛瑙杯寒醉眼明。遥想故园今好在，梨花深院鹧鸪声。



        神鳌谁断，几千年再，乾坤初造。算当日、枰棋如许，争一著、吾其衽左。谈笑顷、又十年生聚，处处豳风葵枣。江如镜，楚氛馀几，猛听甘泉捷报。天衣细意从头补。烂山龙、华虫黼藻。宫漏永、千门鱼钥，截断红尘飞不到。街九轨，看千貂避路，庭院五侯深锁。好一部、太平六典，一一周公手做。赤舃绣裳，消得道、斑斓衣好。尽庞眉鹤发，天上千秋难老。甲子平头才一过，未说汾阳考。看金盘，露滴瑶池，龙尾放班回早。

      

昔年今日度松关，车马崎岖行路难。瀚海潮喷千浪白，天山风吼万林丹。气当霜降十分爽，月比中秋一倍寒。回首三秋如一梦，梦中不觉到新安。


玄珠罗帐密，寒鼎篆烟沈。翡翠疏帘隔，琉璃古殿深。本来无垢体，何必拂尘襟。斫却蟾中桂，方成假若林。



        花似醺容上玉肌。方论时事却嫔妃。芳阴人醉漏声迟。珠箔半钩风乍暖，雕梁新语燕初飞。斜阳犹送水精卮。

      

天运四时成一年，八节相迎尽可怜。秋贵重阳冬贵腊，不如寒食在春前。禁火初从太原起，风俗流传几千祀。算取去年冬至时，一百五日今朝是。今年寒食胜常春，总缘天子在东巡。能令气色随河洛，斗觉风光竞逐人。上阳遥见青春见，洛水横流绕城殿。波上楼台列岸明，风光所吹皆流遍。画阁盈盈出半天，依稀云里见鞦韆。来疑神女从云下，去似恒娥到月边。金闺待看红妆早，先过陌上垂杨好。花场共斗汝南鸡，春游遍在东郊道。千金宝帐缀流苏，簸琼还坐锦筵铺。莫愁光景重窗闇，自有金瓶照乘珠。心移向者游遨处，乘舟欲骋凌波步。池中弄水白鹇飞，树下抛球彩莺去。别殿前临走马台，金鞍更送彩毬来。毬落画楼攀柳取，枝摇香径踏花回。良辰更重宜三月，能成昼夜芳菲节。今夜无明月作灯，街衢游赏何曾歇。南有龙门对洛城，车马倾都满路行。纵使遨游今日罢，明朝尚自有清明。



        古木卧平沙，摧残岁月赊。有根横水石，无叶拂烟霞。春至苔为叶，冬来雪作花。不逢星汉使，谁辨是灵槎。

      

神仙楼观梵王宫。月当中。望难穷。坐听三通，谯鼓报笼铜。还忆当年京辇旧，车马会，五门东。华堂歌舞间笙钟。夕香濛。度花风。翠袖传杯，争劝紫髯翁。归去不堪春梦断，烟雨晓，乱山重。


我怀渊明真，千载犹神交。重吟九日诗，风节殊未凋。良辰不再举，秋气日以高。凄飙送落景，馀霞敛尘霄。万象为我役，天机亦良劳。摩挲膝间桐，感此爨下焦。时时出奇音，散我心郁陶。


初阳散微和，晞露耿馀明。引花吸其精，助我养修龄。人生凭化迁，日夜枯与荣。聊为寂寞游，放此真率情。



        菡萏迎秋吐，夭摇映水滨。剑芒开宝匣，峰影写蒲津。下覆参差荇，高辞苒弱蘋.自当巢翠甲，非止戏赪鳞。莫以时先后，而言色故新。芳香正堪玩，谁报涉江人。

      

衮衣但决妖邪谶，茅土先封不义臣。须信俛随鸡鹜食，岂如湖海一闲身。


帝曰简才能，旌贤在股肱。文章体一变，礼乐道逾弘。芸阁英华入，宾门鹓鹭登。恩筵过所望，圣泽实超恒。夏叶开红药，馀花发紫藤。微臣亦何幸，叨此预文朋。


解却从前供奉衣，朝行除籍简书稀。非关疏拙明时弃，自惜驱驰雅志违。飘泊又惊年欲暮，蹉跎再见月流辉。玉堂学士青云上，也念天涯人未归。


万甲仓皇起一呼，如闻岛寇偾洪都。本忧江左非勍敌，岂谓淮南是浪图。翠辇南巡方授钺，捷书西上已成俘。可怜刘濞区区业，赢得功名属亚夫。



        初阳散微和，晞露耿余明。引花吸其精，助我养修龄。人生凭化迁，日夜枯与荣。聊为寂寞游，放此真率情。

      

斜日翻波山倒浸，晚晴幻出西南胜。绝岛双螺树色浮，遥天一线鸥飞剩。谁剪吴淞尺纸间，唐君胸有洞庭山。古藤危磴黄茆渚，细草荒宫消夏湾。我生无缘空梦堕，三十年来蚁旋磨。睡起窗前展画看，恍然垂手矶头坐。湖山宜雨亦宜晴，春色茏葱秋月明。知君作画不是画，分明诗境但无声。古称诗画无彼此，以口传心还应指。从君欲下一转语，何人会吸西江水。


绕院春风野鹊鸣，如传吉语到江城。虎贲仓卒收梁翼，宣室从容召贾生。一代明良开景运，万方父老望升平。野人更识农情喜，尽日西堂听雨声。



        卷帘新雨霁，伏槛孤云没。心赏信无同，佳人眇天末。

      

为爱君家好弟兄，列官同在凤凰城。迟迟宫漏薇垣静，浥浥垆香画省清。风雨夜堂联榻处，池塘春草看诗成。相逢相别还相忆，白发江湖无限情。


何处登高写壮怀，生公说法有层台。漫脩故事携壶上，不负良辰冒雨来。应节紫萸聊共把，待霜黄菊故迟开。白头八十三重九，竹院浮生又一回。


门巷幽深白日长，清风时洒玉兰堂。粉墙树色交深夏，羽扇茶瓯共晚凉。病起经时疏笔研，晏居终日懒衣裳。偶然无事成媮惰，不是栖迟与世忘。



        先生高隐事如何，岂谓功名不足多。知道故人能辨事，一竿赢得钓清波。

      

愁云灭没无飞鸟，新水微茫有断津。谁识溪南千垒玉，输他高阁倚阑人。


舍舟即嵚崎，探策入窈窕。穷崖擘苍铁，直下千寻表。绝磴悬飞梁，仰首心欲悼。阴壑多长风，六月更幽悄。秋声落井干，翠雨滴深筱。与君富閒怀，竟日恣幽讨。都将双足尘，濯向千年沼。


扫地焚香习燕清，萧然一室谢将迎。坐移白日花间影，睡起春禽竹外声。心远自应人境寂，道深殊觉世缘轻。问奇尚有门前客，却恨青山不掩名。


明月照行路，青松起悲风。凉秋饶霜露，草木行已空。顾影不自得，起行荒寂中。道逢双石阙，知为古幽宫。古人不可见，丰碑自穹窿。上题生前爵，下表没世功。辛勤名世图，岁久已尘蒙。剔藓三过读，漫灭不可终。人生本柔脆，所恃身后公。金石且复尔，浮云安足崇。


海上三山拥翠鬟，天宫遥在碧云端。古来漫说瑶台迥，人世宁知玉宇寒。落日芙蓉烟袅袅，秋风桂树露团团。胜游寂寞前朝事，谁见吹箫驾綵鸾。


百岁匆匆过隙驹，等閒八十七回除。蹉跎日月前无几，俯仰乾坤乐有馀。白首诗书重结课，青春草木旧吾庐。由来多病还多寿，一笑残痾未负余。



        衮衣但决妖邪谶，茅士先封不义臣。须信俯随鸡鹜食，岂如湖海一闲身。

      

上方啼鸟绿阴成，落日登临宿雨晴。春事蹉跎三月尽，碧天浮动五湖明。山连越垒人何在，水绕长洲草自生。未遂扁舟从此去，眼中无限白鸥情。


长林风怒号，天低浦云黑。空村烟火微，近渚渔舟集。路暗行迹稀，苍然见寒色。野泊不成眠，羁䰟还恻恻。昏灯黯欲绝，归梦迷咫尺。戍远更漏沉，川寒声影息。不知积雪深，夜久孤蓬仄。


八十衰翁仍送岁，垆薰灯影共婆娑。青云志业消都尽，白发光阴得最多。天地劳生空蠹简，江湖得意有渔蓑。孙曾绕膝情堪恋，后饮屠苏且笑歌。


日上宫墙飞紫埃，先皇阅武有层台。下方驰道依城尽，东面飞轩映水开。云傍绮旒常不散，鸟窥仙仗去还来。金华待诏头都白，欲赋长杨愧不才。


陆公娄东凤，少小已翱翔。耿耿文庄公，识公在班行。职方振风采，抗疏扼群珰。章程在司马，至今犹耿光。名隆毁斯来，谗搆伺其傍。参藩亦晚达，竟为雠者伤。清风不终泯，遗书满缇缃。


行春桥上月娟娟，杜若洲西宿画船。万镜不波天在水，四山沉影夜如年。已知世事皆身外，肯着閒愁到酒边。宛转清歌出林表，晚烟依约正苍然。


今日解驰逐，投閒傍高庐。君家在皋桥，諠阗井市区。何以掩市声，充楼古今书。左陈四五册，右倾三两壶。我饮良有限，伴子聊相娱。与子故深密，奔忙坐阔疏。旬月一会面，意勤情有馀。苍烟薄城首，振袖复踌躇。


纨扇无聊鬓怯风，芙蓉波冷月溶溶。不知秋色来多少，飘尽西斋一树桐。


荦荦才情与世疏，等閒零落傍江湖。不应泛驾终难用，閒看王孙骏马图。


老去怀乡不自欣，况堪客里送归人。只应晓梦随君去，茶磨山前看早春。


羡君五十赋归欤，我亦头颅五十馀。把袂不须伤远别，病夫行已厌尘裾。


飘风终夕号，客子念明发。愁闻雨萧萧，况听泥滑滑。流潦失牛马，春云暗城阙。昨日青枫根，已逐沙痕没。不堪行路忧，中夜生华发。四月尚重裘，怪事吁可咄。慌忽梦吴江，香羹荐春鳜。非关重土思，远道心迫卒。


烟沈密树苍山暝，波捲长空白鸟回。细雨斜风蓑笠具，钓船何事却归来。


昔随元宰贺正元，卤簿分陈舜乐悬。万炬列星仙仗外，千官鸣佩玉阶前。履端同庆承天语，山寿齐呼祝圣年。潦倒今无朝省梦，絪缊空忆御炉烟。


指点风烟欲上迷，却闻钟梵得招提。青松四面云藏屋，翠壁千寻石作梯。满地落花啼鸟寂，倚阑斜日乱山低。去来不用留诗句，多少苍苔没旧题。


太常名家子，英英苍玉玕。文章足华焕，秉志亦坚完。礼曹肃供奉，弱冠已骞抟。不爱荫补郎，自致青云端。滁山咏列锦，银台达紏弹。所至必宣秉，云胡不终安。只应千首诗，终古无能刊。


溪云冥冥溪雨急，长空倒垂溪水立。凌乱春潮万壑摇，低迷暮霭千林湿。余生雅有沧洲适，曾拥孤蓬听萧瑟。梦断红尘二十年，江湖独往兴依然。偶拈秃笔扫东绢，便觉吴淞落并剪。金君家住云水乡，朝烟暮雨对林堂。若为老去厌真迹，翻爱狂夫洒狂墨。就中妙解谁应识，万里云烟开素壁。


朔吹号枯藤，日暮殊未息。居人事塞向，鸷鸟厉高翼。不知夜来雪，庭户皓已积。来麰端可期，三白已兆一。


寒英剪剪弄轻黄，百卉凋零见此芳。天意也应怜晚节，秋光端不负重阳。郊原惨淡风吹日，篱落萧条夜有霜。输与陶翁能领略，南山在眼酒盈觞。


石湖春尽水交流，来上支公百尺楼。尊酒吟分茶磨雨，疏帘横捲越城秋。一窗粉墨开图画，葛里风烟入卧游。正是倚阑愁绝处，不禁长笛起沧洲。


何时神斧擘幽崖，古窦春云福地开。翠壁未磨耶律字，石床曾卧吕公来。阴寒四面凝苍雪，秀色千年蚀紫苔。凡骨未仙留不得，刚风吹下夕阳台。


晴云拂栋思悠悠，来上元龙百尺楼。落日正临官渡晚，春江自抱古城流。夹堤烟火千家市，下水帆樯万斛舟。旧事凄凉芳草满，不知何处是长洲。


问讯幽人白下踪，若为清世不相容。几回对月思玄度，安得披云见士龙。落日横塘折杨柳，秋风南浦梦芙蓉。相思满目烟波远，吟到新诗手自封。


西风吹散马头尘，忍见南来白水津。不独别离伤远道，衰迟亦是要归人。


旅居邻近最多情，几度趋朝并马行。今日吾留君却去，共谁长乐听钟声。


曲巷不容车马到，山人曾是一春留。别来空锁眠云榻，岁晚常怀听雨楼。窗外梨花应自好，壁间诗草属谁收。似闻黄叶秋逾静，憔悴无心觅旧游。


吾家积德亦云稠，不易生儿到岁周。印绶干戈非敢冀，百年聊欲绍箕裘。


雨花台上雨初乾，野色江光落坐间。岂谓旅游逢九日，共来把酒看三山。老年节物偏生感，到处云林不负閒。落木满空秋万里，暝禽遥带夕阳还。


春云沉空山有无，眼明见此姚江图。图穷烂漫得题字，照人百颗骊龙珠。平生雅识敷文书，绍兴岁月仍不诬。岂知尤物能媒祸，茧纸兰亭已非故。石翁信是学行人，能使邯郸还故步。忆昔憸人贿为囿，黩财更假狂阉手。千里珍奇归捡括，故家旧物那容守。沈氏藏兹二百年，一相掣去心茫然。谁言物聚必有散，手泽相关常累叹。未能一笑付忘弓，且喜百年还旧观。岂余钝眼错颜标，抵掌真成孙叔敖。区区不独形模似，更存风骨骊黄外。一时点笔迥通神，得非小米是前身。从来艺事关人品，敢谓今人非古人。


新烟一抹起茆茨，翠柳千门映酒旗。此日断魂当客路，谁家溅泪有花枝。等閒行役轻坟墓，忽漫逢春感岁时。日暮满帆风猎猎，萧然双鬓不禁吹。


西风自何来，吹我檐下竹。更阑客已散，夜色悽可掬。起行照疏灯，履影不愧独。百年已强半，大梦才信宿。老作负辕驹，无疑我何卜。圆影有盈虚，逝水无终复。天道良不私，吾人自倾覆。岂无径路趋，思之亦云熟。


参藩江右寄旬宣，一道清风万口传。底事谗言能乱国，又将书剑下西川。


修廊如洗断尘嚣，白粉墙围碧瓦寮。拥鼻徐行成独咏，晚风吹乱石芭蕉。


停舟清泗兴无涯，夜起蓬窗看月华。灏气一涵开玉府，镜光千道走金蛇。碧空颠倒山流翠，白石巉岩浪蹙花。酒醒分明天上坐，更从何处觅星槎。


南来拂拭芰荷衣，旋觉沙尘出郭稀。我已去来无复恋，天于人事每多违。流澌十月关河冷，积雪千山草木辉。想见幽居无限好，春风应待主人归。


十载中朝仕有声，青云末路更收名。久知元亮多高韵，聊托嵇康事养生。尊酒风流青鬓在，草堂归计绿阴成。君恩不与尘心断，回首江湖万里情。


卢龙高观压江城，登望遥关绝塞情。愁外钟山双眼碧，胸中扬子一帆轻。秋云在野看逾静，晚日当轩落更明。安得仙人携绿绮，石坛来写万松声。


桑梓栖迟已有年，可能骑马负春田。九天雨露双龙诏，满地江湖一钓船。晓起青山供短笏，雨馀修竹长新鞭。投间不落幽居事，一任浮云过眼前。


春寒漠漠拥重裘，灯火南浔夜泊舟。风势北来疑雨至，波光南望接天流。百年云水原无定，一笑江湖本浪游。赖是故人同旅宿，清樽相对散牢愁。


老成闻望压群僚，南去台阶八座高。江左旧都供览胜，国家留务重分曹。经营列省工惟叙，出入三朝我独劳。最是阙庭忘未得，凤台高处首频搔。


吴田百亩岁常荒，家计萧然只草堂。却有春眠浓似酒，不将朝市博江乡。


一雨萧然万瓦鸣，好风如水坐来生。江声入夜惊围屋，秋色明朝定满城。郊外共知农事足，里中争说长官清。野人何以酬佳兴，自汲新泉破茗烹。


惊寒木叶已纷纷，老大悲秋不自欣。旅雁南来违朔雪，夕阳西去隐浮云。支离岁月都无益，粉饰承平漫有文。愧杀仲连天下士，只将谈笑却秦军。


东望嘉禾近百程，漫随儒牒去亲庭。蝉联宦业承三世，辛苦传家有一经。我老自怜衰鬓白，汝行不失旧毡青。还应别后钟情处，飞梦时时秀水亭。


甘雨如膏遍草莱，清风庭院少尘埃。一番春事飞花尽，万里青天宿雾开。狂卓岂知郿坞散，孝文方自代藩来。不辞零落江湖远，潦倒元非贾谊才。


旧约钱塘二十年，春风拟放越溪船。却怜白发牵衰病，应是青山欠此缘。漫说西湖天下胜，负他北道主人贤。只馀好梦随潮去，月落空江万树烟。


雨晴秋色满长安，月贯黄云百宝团。见说清光天下共，不图今夜客中看。天垂紫禁星河淡，江绕金城风露寒。吹断碧箫丹桂发，玉人何处倚阑干。


楞伽湖上晚风和，茶磨岩前宿雨过。士女竞浮青雀舫，野人自占白鸥波。春来花鸟閒情在，老去山林乐事多。办取一樽酬令节，扣舷聊和竹枝歌。


宫袍错落洒春风，玉雪淋漓殢酒容。残夜屋梁栖落月，碧天秋水洗芙蓉。麒麟岂是人间物，眉宇今从画里逢。一语不酬千载诺，匡庐山下有云松。


夜半休惊负壑舟，已应吾道属沧洲。梦中桂树青天月，江上芙蓉玉露秋。疲马尚怜衔橛在，冥鸿翻困稻粱谋。倦游更忆相如远，落日苍茫立渡头。


当时踪迹两峰间，疋马重来不及攀。曾有题名留坏壁，羞将尘面见青山。未应啼鸟知人乐，空望清泉裹茗还。寄谢故人休见诮，百年双足会须閒。


山中六月可逃禅，相与清斋佛座前。风细石坛松落子，雨深沙窦竹垂鞭。别来光景浑依旧，壁上题名不记年。底用忘归归自好，晚霞新月载溪船。


彤云旖旎霏祥光，兰椒沃壁含璚芳。流苏袅袅开洞房，晚波绣烛摇鸳鸯。鸳鸯双飞情宛转，紫带垂螭觉螭缓。绿膏照粉玉缸斜，瑶鸭融春翠云暖。海绡落枕夜何如，美人笑掷双明珠。巫云朝敛金钗溜，不恨巫云恨花漏。


东南有一士，兰带芙蓉裳。璚珠杂瑶玦，皎然明月光。不随鸣凤下，甘与黄鹄翔。秋风自寥廓，罗网漫高张。采芳涉秋苑，看云抚层冈。不为平世得，白云聊徜徉。悠悠天随子，千载永相望。


玉殿千官拜冕旒，紫衣京兆在前头。四时盛德初临木，先日严寒已送牛。气转苍龙当法驾，风回明庶动宸斿。圣王和令思行庆，次第颁恩下九州。


病起伤春试倚栏，名花经雨已摧残。等閒一片愁飞却，满地腥红更忍看。


太仆在三舍，抗言拒刑臣。平生彊执志，已究未达身。十年更外制，耿挺标清真。矫矫孤飞鸿，翘翘一角麟。卿监晚翱翔，白发已盈巾。故国有佳山，长岐多风尘。终然绝俗姿，逸去畴能驯。


东郊迎新春，寒气从此毕。先民季冬傩，时制用先日。通衢闻鼓吹，士女空户出。欢悰不复遭，抚时还自失。


对坐焚香习燕清，好风如水汎帘旌。夕阳忽见疏疏影，落木空江生远情。


青阳转芳序，淑景丽清嘉。晨风扇微和，百鸟鸣周遮。繁阴泫清露，朱英耀朝华。端居愧物化，起撷崇兰葩。贞芬媚幽独，常恐委泥沙。青青陌上草，日夕遍天涯。


云冱长空断雁呼，水声摧岸杂风蒲。扁舟卧听三更雨，一苇难航九里湖。绕榻波涛归梦短，隔林烟火远村孤。人生何必江山险，咫尺离家即畏途。


湖上花枝暖欲然，寺前杨柳绿生烟。凭君莫信春光早，宝积山头有杜鹃。


月满长安雪未消，分明银海泻秋涛。光迷万里璚珂乱，势压双龙玉阙高。曙色渐分鳷鹊观，凝寒犹在鹔鹴袍。负薪亦有号饥者，愿得君王发汉廒。


朝泛石湖雪，暮宿楞伽云。山空夜寒重，对酒不能醺。三更山月高，起视皓无垠。水天相映射，气色凌氤氲。增辉岩壑姿，灭没鸥鹭群。亦知光景殊，照灼难为分。有如开玉府，圭璧罗缤纷。时于万木末，瞥见飘佩雰。山僧事茗设，扫积供殷勤。勌来支石鼎，自束松枝焚。龛灯落残烬，宝垆断馀熏。还怜江梅色，玉瘦冰肌皲。


象床凝寒照蓝笋，碧幌兰温瑶鸭静。东风吹梦晓无踪，起来自觅惊鸿影。彤帘霏霏宿馀冷，日出莺花春万井。莫怪啼痕栖素巾，明朝红嫣鏖作尘。春日迟迟春波急，晓红啼春香雾湿。青华一失不再及，飞丝萦空眼花碧。楼前柳色迷城邑，柳外东风马嘶立。水中荇带牵柔萍，人生多情亦多营。


尺楮回看十六年，残丹剥粉故依然。得君品裁知增重，顾我聪明不及前。小艇沿流吟落日，碧山浮玉涨晴烟。诗中真境何容赘，聊续当年未了缘。


当年结习住僧家，对客分泉自品茶。欲识道人高洁处，纸窗残雪照梅花。


河股东来得断垣，一龛清梵托旃檀。苍苔绕径无尘到，落日敲门借竹看。风急帘光先送暝，春阴梅韵独禁寒。垆香深寂蒲团净，欲就山僧结淡欢。


佛座香灯竹里茶，新年行乐得僧家。萧然人境无车马，次第空门有岁华。几日南风消积雪，一番春色到梅花。坐吟残照归来缓，古树荒烟散晚鸦。


扁舟北上又新除，别我吴门意有馀。岂谓间关䰟独返，伤心空读寄来书。


仙侣登真几百年，清风遗影尚依然。琳琅翰墨精神在，我欲临文唤恕先。


静坐朝慵出，不知风雪临。凝晖上窗纸，积冷到衣衿。小片投墙隙，馀威结研心。聆音琤可喜，想像浩难禁。童子传来看，家人报说深。卷书空自照，杯酒不辞斟。意赏何烦对，传闻不害吟。未应闭户卧，不及放舟寻。


爱此寒泉玉一泓，解鞍来上玉泉亭。潜通北极流虹白，俯视西山落镜清。最喜须眉摇绿净，忍将缨足濯清泠。马头无限红尘梦，总到阑干曲畔醒。


阿翁九十苦钟情，倚杖那堪送汝行。壁水去游天子学，春风须听上林莺。壮途初发千山轫，雅志无忘万里程。三百年来忠孝在，慎言无溃旧家声。


一命金华忝制臣，山姿偃蹇漫垂绅。愧无忠孝酬千载，曾履忧危事一人。陛拥春云严虎卫，殿开初日照龙鳞。白头万事随烟灭，惟有觚棱入梦频。


征鸿恋回渚，欲下还惊飞。苇深缯缴繁，岁晚稻粱微。


梅花忽已动，岁时行亦新。倾城出行乐，谁念端居人。端居岂不好，负此芳树春。昨岁花前客，今为树下尘。


宿雨初晴水拍天，碧云微敛日华鲜。时当黄菊茱萸候，秋在沧洲白鸟边。柳外画桥人似蚁，湖心兰棹酒如泉。携壶更醉湖山上，白发重逢又一年。


钟鼓殷殷曙色分，紫云楼阁尚氤氲。常年待漏承明署，何日挂冠神武门。林壑秋清猿鹤怨，田园岁晚菊松存。若为久索长安米，白发青山忝圣恩。


青阳逐寒回，今日已非昨。辛盘忽在眼，引酒聊自酌。古人惜端良，今我胡不乐。启扉得嘉宾，相对慰寂寞。


维扬烟水带江湖，仙客帆开十幅蒲。不是白云遮望眼，平山山色本模糊。


京尘两月暗征衫，此日停云一解颜。道路何如故乡好，琴书能待主人还。已过壮岁悲华发，敢负明时问碧山。百事不营惟美睡，黄花时节雨班班。


翠殿朱扉翔紫清，璇题金榜日晶晶。青莲宛转开仙界，玉阙分明入化城。双涧循除鸣佩玦，三花拂槛映幡旌。贵人一去无消息，野老依稀识姓名。


相逢相别思悠悠，越水吴山烂漫游。时事难言聊对酒，长安在望漫登楼。百年春梦蕉中鹿，万里秋风海上鸥。不尽平生相许意，白头频把旧吴钩。


扬舲入淮泗，春云去閒閒。彭门在何许，仰见云龙山。逝矣黄楼人，清风邈难攀。坐令千载轻，宇宙俛仰间。


春草冥冥雨暗阡，转头二十七更年。平生自谓心如铁，肠断徐卿泣母篇。


潦倒儒冠二十年，业缘仍在利名间。敢言冀北无良马，深愧淮南赋小山。病起秋风吹白发，雨深黄叶暗松关。不妨穷巷频回辙，消受垆香一味閒。


圣主回銮肃百灵，紫云团盖翼苍精。属车剑履星辰丽，先驾旂常日月明。十里春风传警跸，万方和气恊韶韺。白头欣睹朝元盛，愿续思文颂太平。


夕光沉山苍霭横，行春桥东江月生。长风吹波天镜阔，白沙渺渺菰蒲声。微澜压玉摇空明，扁舟忽动江湖情。罾头鱼虾夜可买，得酒试与诸君倾。山空夜久人竟醉，高歌互荅渔舟惊。渔舟天上来，棹入沧溟去。似闻渔歌缥缈不断出烟萝，水远天长不知处。一发青山落镜中，万里横河碧空曙。人生行乐不易得，赏心况有樽前客。江山如画酒如渑，相看不饮空头白。不见桥东千尺台，吴王曾此夜衔杯。欢燕不堪芳漏促，西施舞罢越兵来。越兵已成功，越王安在哉。䲭夷竟去不复回，吴宫越垒空复生苍苔。千古兴亡总湮灭，只有湖山未消歇。吴王去来今几时，几人能醉湖中月。


人日故人偏入望，洞庭烟水隔苍苍。不教缕菜传纤手，空复题诗寄草堂。老鬓金花谁斗胜，古梅残雪自吹香。寻常佳节多惆怅，何况差池负酒觞。


易却桃符拂却尘，穷愁残病总更新。三彭漫守庚申夜，万事重迎戊午春。狼籍杯盘聊复醉，尽情灯火笑相亲。孙曾次第前称寿，惭愧承平白发人。


双阙深沉夜向阑，碧天露下葛衣单。风吹急柝严城闭，月照行人古道寒。往事悠悠歌凤去，青山靡靡识龙蟠。壮怀万里同游在，满目风烟引剑看。


七尺藤床一亩宫，青山何处不相容。大官底用三升酒，长乐愁闻五夜钟。笠泽风烟荒橘柚，横塘秋色老芙蓉。几时归去楞伽寺，常伴林僧看古松。


长松摇日影亭亭，无限江头倚杖情。鸿雁欲来天拍水，白云收尽暮山横。


人家除夕正忙时，我自挑灯拣旧诗。莫笑书生太迂阔，一年功课是文词。


平山堂上草芊绵，学士风流五百年。往事难追嘉祐迹，閒情聊试大明泉。隔江秀色千峰雨，落日平林万井烟。最是登临易生感，归心遥落片帆前。


缥缈游丝堕不收，悠然庭砌绿阴稠。院凉僧少音声绝，时听敲门亦自幽。


黄鸟风檐递好音，白头窗下整冠巾。喜闻海上烽烟息，又见人间日月新。霁景腾辉金胜晓，暖痕霏雪玉梅春。何当载酒寻芳去，绿满郊原草似茵。


诸君送我帝城东，立马传杯犯朔风。莫叹柳枯难折赠，春光都在酒波中。


白发萧疏老秘书，倦游零落病相如。三年漫索长安米，一日归乘下泽车。坐对西山朝气爽，梦回东壁夜窗虚。玉兰堂下秋风早，幽竹黄花不负余。


明月照古堰，夜泊洪河滨。河流委以输，月亦如环循。物理有荣悴，发育春风仁。如何慕古士，卒岁常苦辛。事情从倒置，何但如积薪。风尘淹岁月，行路伤心神。龟蒙不可即，东望空嶙峋。


徐淮多往躅，行行入周访。始瞻芒砀云，忽出清泗上。千秋赏雄图，白发不相放。歌风与戏马，高台屹相向。


石湖雨歇山空濛，美人却扇歌回风。歌声宛转菱花里，鸳鸯飞来天拍水。当时仙伯醉云门，酒痕翻污石榴裙。遗踪无复芳尘步，湖上空馀昔人墓。昔人既去今人来，千载风流付一杯。雪藕萦丝荐冰椀，蛱蝶飞来逐歌板。夕阳刚在画桥西，一段春光属品题。伤心不见催花使，只有黄鹂啼再四。无限春愁谁与笺，玉奴会唱紫霞篇。


野蔓藤梢竹束篱，城闉曲处有茆茨。主人萧散同元亮，胜日登临继牧之。踏雨不嫌莎径滑，抚时终恨菊花迟。欲酬良会须沉醉，况有霜螯送酒卮。


忆我出门时，春风初著柳。行行阻川途，已落飞絮后。白日感西飞，黄流正东走。河流几百折，时时回鹢首。南风自何来，吹渡古汴口。须臾走尘沙，奄忽迷九有。收帆斜日明，青山落吾手。倚杖看春山，不觉立已久。前临济水清，那堪照衰朽。


漂泊东吴万里船，漫劳诗帖慰穷年。君知世有东方朔，我愧身非鲁仲连。梦断五湖天渺渺，愁悬双杵月娟娟。相逢总是羁栖者，目送飞鸿共黯然。


从别林僧酒道场，几回飞梦到溪堂。夕阳松径无尘鞅，春水篱根有钓航。坐忆同盟多隔世，时闻老衲去游方。不知听雨南轩下，谁与幽人续断香。


探春行觅羽人家，洞里仙挑未着花。一段閒情杯酒外，山童能供竹间茶。


湿云载秋声，万籁集篁竹。江湖白发长，独拥孤蓬宿。


城南有约访招提，风雨沧浪只尺迷。惆怅一春能几醉，蹉跎四事苦难齐。花间细溜沾衣袖，道上丰泥没马蹄。孤负山僧清净供，一窗离思共谁题。


晴雀飞飞恋草檐，午风漠漠泛茶烟。雪残东圃梅花后，春在南墙细草边。窗下蠹编消永日，镜中华发感流年。诗逋画债难推脱，应负平生笔砚缘。


紫璚翠琰开苍壁，下有苍松几千尺。浓阴羃历森昼寒，虬枝拂空根束石。石连灌莽榛欲绝，路绕松根更斜出。仙源近远不可穷，却有幽人在山泽。山泽幽人坐倚松，仰看出没山云空。眼中溶溶霏暮霭，耳畔谡谡鸣天风。崩崖一线削积铁，玉泉百丈飞晴虹。吴中山水清且远，老我平生素游衍。偶然点笔写秋峦，恍惚游踪出东绢。金君有癖与我同，每每神游翰墨中。赠君此幅应有以，咫尺相看论万里。


春风阳羡百花明，携手张公洞里行。二十年来谁在者，白头挥泪读题名。


髹几新揩滑欲流，时时弄笔小窗幽。自怜多好还成累，挥汗为人写扇头。


雪后江梅灿玉英，萧然人日半阴晴。杂占谁问东方朔，妙思空怀薛道衡。綵胜千年传故事，菜盘七种荐春羹。白头不落山林事，又向名园听早莺。


荒谯漠漠带郊坰，晚色浮空鼓角晴。西望青山明落日，北风吹雪满江城。繁华欲问都无迹，兴废相寻每系情。秋草不菲愁万里，古原南畔看云生。


积雪缟晴昼，离离见高松。眷兹岁寒枝，不复知春冬。旭光时明灭，奄忽浮云踪。尘心不能戢，岁晏徒忡忡。


沧浪池水碧于苔，依旧松关映水开。城郭近藏行乐地，烟霞常护读书台。行追春事花无迹，閒觅题名壁有埃。古栝苍然三百尺，秪应曾见宝昙来。


遥夜迟迟烛有花，家人欢笑说年华。人生勿苦求身外，常得团圆有几家。


烟沉风

      

江湖踪迹自年年，去住随缘兴浩然。三月莺花燕市酒，一床书画米家船。留连胜事登山屐，狼藉春风买笑钱。回首马迁今不作，为君重赋远游篇。


郭西杨柳绿烟多，续续春舟载绮罗。落日千山眉敛黛，清江一曲眼横波。偶追胜践抛尘虑，坐惜芳华对酒歌。欲赴江南游子意，古原春草恨如何。


剡藤湘竹巧裁将，珍重瑶华出尚方。四海清凉初拜赐，一时怀袖总生光。最怜明月难捐弃，即有仁风可奉扬。真觉自天题处湿，墨痕狼藉露华香。


鸟道巇㠊万里赊，从臣分省向三巴。中朝声望云山重，内史文章锦水华。烂熳新恩苍玉节，依然旧署紫薇花。只应未忘论思地，翘首金銮北斗斜。


绀殿彤楼凌紫烟，危栏飞磴抚苍渊。阴崖直下千寻铁，秋水平吞万里天。身世波涛舟楫外，乾坤胜概酒樽前。解衾恨不中宵住，白鹭洲南月正圆。


共说于公治狱仁，还闻韦氏薄籯金。生儿已副高门望，作室能忘肯搆心。一脉承传书种在，百年培养庆源深。庭前手植三槐树，会见森森长碧阴。


忆昨浮船下扬子，平翻渺渺波千里。何来双岛挟飞楼，璀璨彤煌截涛起。夕峰倒堕满江阴，霜树高浮半空紫。舟人指点落日处，凌乱烟光射金绮。平生快睹无此奇，却恨归帆北风驶。至今伟迹在胸中，回首登临心不已。偶然兴落尺纸间，便欲平吞大江水。固知心手不相能，涂抹聊当卧游尔。晴窗舒卷日数回，不敢示人聊自喜。水部先生诗有名，忽寄瑶篇重称美。漫云家法自湖州，自愧区区何足齿。由来题品系名声，何况先生是诗史。君不见当年画马曹将军，附名甫集犹不死。又不见阎公自谓起文儒，池上俄蒙画师耻。人生固有幸不幸，拙劣何堪古人拟。江山千载等陈迹，一笑宁须论非是。


晚通仕籍喜同朝，此去江东属望劳。留务从来须长者，雅怀自喜得閒曹。百年家世睢阳重，一代文章甲榜高。去去壮游知未已，秋霜才入鬓边毛。


小院风清橘吐花，墙阴微转日斜斜。午眠新觉书无味，閒倚阑干嗽苦茶。


郭外南湖一镜开，吴宫烟草暗荒台。道人不与兴亡事，只记溪名是越来。


卧病经旬一榻空，起来高阁见秋风。苍茫野色浮天外，狼藉霜痕落镜中。满地江湖愁托足，何时淮蔡却收功。浮云奄忽行销灭，双目依然送断鸿。


朔风吹惨渡江城，北雁时传塞上声。此日文章宁有益，中朝爵禄久还轻。徒闻汉室诛曹节，不见长沙召贾生。千里苍苍云日暮，更梯高阁望神京。


绕寺松杉近百栽，孤花明透绿丛开。晚凉却扇池边立，袅袅馀芬度水来。


吾友陆士龙，瑰姿照瑶璧。谁令厄世网，老大媚泉石。海滨郁相望，无由慰乖隔。萧然点笔馀，千里盈一尺。飞泉落寒空，细路缘绝壁。如闻犬吠声，不见人行迹。白云缥缈际，应有神仙宅。阆风吹瑶华，知君有遐适。顾君庙廊器，岂久在山泽。


春风归马拥都城，争羡贤哉太傅行。吾道正从占出处，斯人端不负平生。云移玉垒堪支笏，水落瞿塘便濯缨。落日啼猿夔府道，定依南斗望神京。


江梅千树绕楞伽，记得临行尽著花。青子熟时应忆我，绿阴成处正思家。听莺此际堪携酒，烧竹何人共煮茶。几度扁舟梦中去，不知尘土在天涯。


流银嘉币上方琛，昼锡骈蕃雨露深。朽质何堪施绮縠，虚名元自愧南金。敢忘珍重酬千载，图补丝毫有寸心。白发茂恩何所自，三年供奉忝词林。


竹间佳兴属王猷，竹外风烟写素秋。市散人间诗欲就，一帘疏雨入西楼。


千年处士说林逋，漫有声名达帝都。只辨梅花新句好，莫论封禅有书无。


夜凉斜倚赤阑桥，天远碧烟消。酒醒忽见花间影，轻云散、月在林梢。野火青山隐隐，渔歌绿水迢迢。当年曾此醉清宵，共棹木兰桡。白头重蹋行春路，同游伴、半已难招。夜静单衫露冷，玉人何处吹箫。


壮哉庐山天下奇，瀑流千丈江瀰瀰。何人巨笔写奇秀，欧公昔赠刘君词。蒐玄抉怪轹万象，万古直与山争驰。莆田先生山泽姿，壮节五老同崔嵬。名通仕版偶服吏，癖在泉石终难医。高堂束绢风披披，令我扫笔为嵚崎。飞桥细路缘翠壁，偃松绝壑临苍坻。已拟先生谢幼舆，故著逸士泉之湄。就中有理未可说，却被石翁加品题。惟翁自有王维笔，谓我解画欧公诗。由来绝倡不可和，况此粉墨那容追。秪应披雾见突兀，庶此峻拔如吾师。吾师真是刘凝之，我视六一无能为。凝之不作六一远，此诗此画谁当知。


大江西下号繁雄，宣察遥烦绣斧公。斥壤须怜新喋血，远人应识旧乘骢。一时风节埋轮上，千里江山揽辔中。珍重咨询臣子事，愿将民隐达宸聪。


乘閒上日到僧家，惭愧空门有岁华。满地碧烟新草色，一痕春意早梅花。


漠漠香灯佛座前，寝衣相对不成眠。明禋夙奉廷中戒，清净来修物外缘。竹树湘帘新月色，鬓丝禅榻旧风烟。无端忽忆朝元事，笑隔春风又一年。


仙音缥缈恊和鸾，天上春回白玉阑。日出鸡人齐唱卯，雪消风伯为驱寒。万方玉帛看王会，一岁仪文重履端。满目升平题不得，白头惭愧直金銮。


江入秦淮八月寒，长干只在断云间。闭门自觅惊人句，细雨秋风忆后山。


兰桡十里下横塘，漠漠风撩鬓影凉。野水秋来寒玉净，碧山西去暮云长。行边黄偃禾栖亩，眼底红酣树饱霜。飞尽落霞新月上，空江渺渺白蘋香。


空庭集饥乌，景色入寒冱。浓阴酿朔雪，松石积缟素。玉颜不坚好，日出四檐雨。薄晚北风微，幽人启朱户。


天王寺里竹千头，曲榭回廊旧日游。别后梅花应自发，壁间诗草属谁收。忆看远岫开飞阁，曾吊荒宫上小丘。白首思归形梦想，封书惆怅问南洲。


渔翁老去头如雪，短笠轻蓑舟一叶。百顷鱼虾足岁租，十只鸬鹚是家业。横笛朝冲柳外风，浩歌夜弄波心月。不嫌湖上有风波，世路风波今更多。


定山古通儒，学道希圣贤。古义与时违，敛息贲田园。黄花媚幽径，白鸟泳清川。悠悠青山适，一往三十年。高罗弗为求，欲致无由缘。非无济世心，亦有清庙篇。惜哉用违材，零落成弃捐。


小童篝火洁门闾，为说今年忌扫除。却有穷愁与多病，无因岁晚一般驱。


十月山城雾雨收，江南春浅类清秋。窗前觅得新成句，木叶萧萧杂水流。


坐恋残年漫有情，夜堂烧烛待天明。不愁老大无同辈，祇觉聪明愧后生。得岁笑看新旧历，无眠厌听短长更。香消酒冷人初静，忽报晨鸡第一声。


东畬先生古贞臣，平生耿挺标清真。廿年中外肆扬历，所至秉节宣皇仁。浮云漠漠有变幻，长岐往往多风尘。孤征方出霄汉上，一笑已脱风波身。莫言有才用未极，天地深机自消息。凭将强健博高官，留取有馀还造物。秪今优游经几年，八旬行及颜苍然。霜松雪柏涧壑边，紫芝玉树阶庭前。人世长生能有几，如公岂独神仙比。向来富贵等浮云，未尽勋名付儿子。二儿驷马日边归，捧檄升堂试舞衣，灵椿丹桂初光辉。呜呼，灵椿丹桂初光辉，千秋万岁愿无违。


晒网白鸥沙，冲烟青箬笠。欸乃一声长，江空楚天碧。


满地干戈卒未休，吴江枫冷又惊秋。美人何处烟波渺，手把芙蓉特地愁。


朝下銮舆幸讲堂，徐看天仗转东厢。翠旂拂柳宫墙绕，清跸穿云阁道长。千载明良真际会，九朝文物旧彝章。小臣漫厕夔龙后，彷佛还瞻日月光。


故人湖上有高楼，十载清樽续旧游。飞翠窗中仍列岫，片帆天际见归舟。依然绿树啼黄鸟，无赖青山笑白头。不尽阿戎淹恋意，渚云江草两悠悠。


北府书成奏尚方，南宫拜诏许传觞。青春照坐宫花丽，瑞露浮樽法酒香。邂逅鸾台修故事，遂令牛走被馀光。浓恩恰似朝来雨，散作槐厅六月凉。


日出灵山花雾消，分明员峤戴金鳌。东来复道浮云迥，北极觚棱王气高。仙仗乘春观物化，寝园常岁荐樱桃。青林翠葆深于沐，总是天家雨露膏。


为爱芳洲绿玉湾，共来沾醉野亭间。一年索莫中秋雨，百匝空濛负郭山。水竹会心非在远，天时多故不妨閒。独怜日暮移舟去，不得高歌载月还。


书卷茶垆百虑融，梦回午枕竹窗风。忙身见画刚生愧，安得身閒似画中。


古洞花深谢豹啼，春来频梦到荆溪。坐消岁月浑无迹，老惜交游苦不齐。多难共添新白发，翻书时得旧封题。亦知造物能相忌，从此声名莫厌低。


沧溟日日羽书传，华发萧萧节叙迁。时不可追空逝水，老今如此况烽烟。漫抛旧历开新历，却到衰年忆少年。潦倒不妨诗笔在，晓窗和墨写新篇。


初旭射茆檐，枯丛恋寒雀。睡起无馀声，风檐时自约。展册娱道言，樽酒独斟酌。无人不妨閒，客至亦不却。


青林迤逦转回塘，南去高台对苑墙。暖日旌旗春欲动，薰风殿阁昼生凉。别开水榭亲鱼鸟，下见平田熟稻粱。圣主一游还一豫，居然清禁有江乡。


去岁嘉平燕紫宫，长筵错落午门东。一时随例沾恩泽，此日追思叹转蓬。节叙不禁双鬓改，江湖犹幸一樽同。柳条萱草何须问，且共天涯目断鸿。


久客怀归问旧游，双娥精舍屋东头。绝怜近市无尘到，曾是寻僧竟日留。满地绿阴谁结夏，拥篱黄叶更宜秋。玉泉清冽应无恙，凭仗山厨设茗瓯。


暮空云敛月初弦，露气星光共渺然。回首棘闱供试事，秋风梦断十三年。


茶磨楞伽次第经，淡烟消处五湖明。一樽斜日湖亭上，閒看西山弄晚晴。


朱云衅天汉，金乌朗炎曦。方夏苦埃郁，言遵芳圃嬉。息鞅偎南榭，褰裳荫北池。微凉度鲜飙，浅碧漾寒漪。短藻翻鳞鬣，閒渚集凫鹥。流目落翔泳，游心寓篇词。愿言领幽意，况复酬心知。坐抚景光寂，还怜车马稀。消摇极瞻讽，旦昼不知疲。畴能均凉燠，无为居所移。


㜕娟绰约并含羞，冰骨霜姿本一流。今夜游仙千里梦，知他是洛是罗浮。


樽酒离怀强自开，长歌宛转胜悲哀。梅花不与春光在，茅屋相将燕子来。十日残寒风约雨，一痕新绿水生苔。相思忽唱江南曲，白苧含香取次裁。


日光浮喜动檐楹，鸟鹊于人亦有情。小雨初收风泼泼，乱飞丛竹送欢声。


一龛灯火宿山寮，人静方知上界高。阁外千峰寒吐月，空中群木夜鸣涛。不愁云雾衣裳冷，秪觉烟霞应接劳。辛苦忙缘难解脱，五更清梦破云璈。


海涌春岚湿翠鬟，生公台下雨漫漫。风回阴壑奔泉黑，云锁苍池剑气寒。净洗尘氛开绝境，不妨烟霭是奇观。诗人自得空濛趣，悟石轩前独倚阑。


王公夫何如，侃侃古遗直。一命青琐闱，慷慨思效职。此身朝阙廷，暮已在绝域。所期言职伸，宁计一身抑。丘樊乐优游，天子思旧德。陜郊甫旬宣，遄归一何亟。松菊媚幽人，钟山有佳色。


青天缺月映江流，不见嫦娥抱影愁。玉宇参差孤笛起，夜深独上水西楼。


南望衡阳旧德门，虎符元帅有诸孙。山川我正怀桑梓，水木君能念本原。两地衣冠曾不乏，百年忠孝至今存。相违不尽相留意，狼籍秋风酒满樽。


二月东风已物华，谁教寂寞向僧家。关心夜雨应无寐，侵晓开门看杏花。


春来相见一何稽，病里相思意欲迷。雨洗碧桃三月尽，风吹落日五湖西。眼中人物如公少，乡里声名愧我齐。老大未忘乘驷马，仙桥待与长卿题。


流云冉冉度湘帘，绿映轻衫草色鲜。淑气薰人淹宿酒，花香入梦恼春眠。影摇锁影霏霏日，篆袅垆薰细细烟。门掩红尘无过客，自临南牖了残编。


寂寂云堂车马稀，高明不受短墙围。好山宛转双排闼，胜日登临一振衣。望里风烟晴更远，坐来尘土暮还稀。松间白鹤如嫌客，顾影翩然忽自飞。


寺前杨柳绿阴浓，槛外晴湖白映空。客子长途嘶倦马，夕阳高阁送飞鸿。即看野色浮天际，已觉扁舟落掌中。三月燕南花满地，春光都在五云东。


青骢款款旆悠悠，遥指孤云向石头。到日长安应在望，夕阳江上更登楼。


别酒淋漓满路岐，酒阑无奈客东西。多情独有斜阳色，一路殷勤送马蹄。


城头霜落月离离，匝树群乌欲定时。会有人占丈人屋，微风莫自袅空枝。


不尽金陵晤语情，扁舟重见阖闾城。江湖动是经时别，雨雪仍看岁晚行。涉世与君俱老大，劳生何苦事声名。秪应献赋心犹壮，西北青云是玉京。


竹根雨过石苔斑，钟梵萧然昼掩关。坐爱微凉生碧殿，忽看飞雨失青山。云分暝色来天外，风捲湖声落树间。最是晚晴堪眺咏，夕阳横抹蓼花湾。


初秋雨时霁，夕景敛炎疴。蹑屐遵广除，矫首睇明河。白露浣衣带，商飙振庭柯。缟月升云阙，照我东墙阿。故人不得将，良夜空婆娑。非无一樽酒，顾影当奈何。


不嫌既望月华偏，自是浮生见月怜。来岁不知何处看，百年能得几回圆。倚阑凉思芙蓉露，满院秋风桂树烟。正是怀人情不极，一声归雁落尊前。


渚蒲十里青，堤柳千丝直。行路尚裹裘，忽忽徂春色。暑寒有恒期，人事无能测。鱼鸟独会心，忻然似相识。


渺渺微风约佩环，楚江清落研屏间。美人不见瑶琴歇，一卷离骚对掩关。


日射宫花淑景柔，春风重醉殿东头。嫚姗不厌倡优拙，宣劝亲承礼数稠。天上露华恩湛湛，庭中和气鹿呦呦。一声响节惊禽散，锦服中官进御羞。


不用浮文荐子虚，底须沧海问遗珠。若为尚作稽康累，懒慢难酬满案书。


双禽栖息一枝安，映雪离离更好看。一种羁情谁识得，暮林风急羽毛单。


失身落名网，汗漫江湖间。扬舟涉清济，回首送淮山。青山岂不佳，白日不得閒。斜光散烟莽，暝禽时独还。


庭下戎葵高十尺，紫蕤入帘明的皪。谁令艳质不逢春，却有丹心解倾日。轻尘不飞朱夏清，翠翘镂日阴亭亭。南风吹帏残酒醒，寂寞阑干昼方永。


新黄点额淡生春，日暮含颦故恼人。老去陈王才力减，相看无那洛波神。


小舟依渡不施桡，正似閒人远世嚣。满径绿阴初睡起，坐临流水看春潮。


旧游何处石湖西，故友相思意欲迷。为语近来憔悴尽，日骑羸马听朝鸡。


一行诏下便遐征，太息天王本圣明。此际亦知言可讳，使君自以去为荣。浮云落日天涯恨，白鸟沧洲物外情。去去江湖尘满目，不知何处望神京。


残灯明灭照头颅，八十三龄过隙虚。一岁又从今夕尽，馀生消得几番除。老知无地酬君宠，贫喜传家有父书。独有梅花堪慰藉，春风消息定何如。


十年遗像识真难，重是高风不可刊。一样广州俱刺史，几人传入画图看。


人事无停机，曦晖正流耀。及兹东城游，驾言谢纷要。杪秋霁景澄，寒原入高眺。静躁本无媒，忧欣人自召。蘼蘼霜蘤明，历历幽禽调。独行心已怡，况也偕二妙。投社惭渊明，能诗得清照。燕谈析玄旨，悲吟发孤窍。一语何足稽，后期真未料。微风西北来，泠然杂清啸。


端溪古研紫琼瑶，斑管新装亦兔毫。长日南窗无客至，乌丝小茧写离骚。


小苑平临太液池，金铺约户锁蟠螭。云中帝座飞华盖，城上钩陈绕翠旗。紫气曾回双凤辇，青松犹有万年枝。从来清跸深严地，开尽碧桃人未知。


东葛城头晓月残，乌衣镇上水潺潺。偶来下马三家市，先见环州百里山。道路重经浑不记，人情未远尚相关。旧游最是西南胜，儗办青鞋一醉攀。


芳埃润朝雨，风幡丽春明。感时念所期，驾言出春城。赏心每差池，古人崇合并。漫刺无所投，怅然返柴荆。


出守毗陵岁再更，我时吴苑亦归耕。相逢相别多惆怅，何况泉台隔死生。


太液东来锦浪平，芙蓉小殿瞰虚明。碧栏蘸影双龙卧，绿水浮渠九岛轻。漾日金鳞堪引钓，拂天翠柳乱闻莺。激流静看飞轮转，天子无为乐岁成。


伊昔东山贤，悠然眷迟暮。常恐儿辈觉，悽其损欢趣。富贵草露晞，勋猷春电䳱。云胡不暂息，驰身傍荒戍。潮水绝彭门，扬帆凌北固。何必非故乡，区中本形寓。况此游目馀，平生赏心处。清川渺无穷，青山不知数。客梦落遥天，浮云更盘互。


碧云微敛四山苍，晚泊孤舟对夕阳。店舍寂寥斜带水，人家篱落尽栽桑。风烟入望知何处，鸡犬相闻自一乡。正自旅怀眠不得，数声渔唱起沧浪。


黄河互回折，青山时隐见。行行次钜野，古服犹汉县。空闻泽既猪，非复禹初甸。野色浩无垠，忽复春风变。春风不可稽，客子行亦倦。黄金日以销，转觉青衫贱。雨浊或胶舟，时行眺回堰。惊吹捲平沙，河流激飞箭。何处望神京，天涯云一片。谁云千里遥，去去南风便。


良期每多违，佳节怅虚往。薄言城西游，馀春迟幽赏。日色漾涟漪，天光发融朗。清吹飘文裾，瑶湍激兰桨。寄怀涉清川，平目眺遐壤。晴霏动遥岑，清烟散修莽。亚竹孤卉明，隔水春禽响。及此单裌成，聊寄临流想。


麦陇风微燕子斜，雨晴云日丽江沙。遥寻支遁烟中寺，初见天平道上花。过眼溪山劳应接，方春草树发光华。夕阳半岭归舆急，惭愧城中自有家。


閒门谢客日常扃，好鸟隔林时一声。暖气薰人浑欲醉，碧梧窗下拂桃笙。


閒情每结道人缘，不到东禅即马禅。花发来禽凡几树，梦回啼鸟已三年。朔风左掖笼貂帽，残雪长安绾玉鞭。不及祥师萧寺里，茶烟一榻拥书眠。


日没浮图昏，遥钟出烟岭。应有未眠人，泠然发深省。


祥光浮动紫烟收，禁漏初传午夜筹。乍见扶桑明晓仗，却瞻阊阖觐宸旒。一痕斜月双龙阙，百叠春云五凤楼。潦倒江湖今白发，可能供奉殿东头。


昨日风北厉，长河水胶舟。今日畅柔和，好鸟鸣高丘。芳春肇伊始，寒气毕泥牛。谁为颂椒花，引酒聊自酬。


留司晚望重衡钧，三十年来侍从臣。远去独安恬退节，众中欣见老成人。两京规制遥相望，六代江山迹未陈。盛世宦游应自乐，有人东望惜音尘。


素发丝丝不满梳，衰容览镜已非吾。萧条暮景看篱菊，次第秋风到井梧。物外机心聊奕旨，老来多事坐诗逋。秪应双足能强健，着屐登山未要扶。


六街斜日马蹄忙，自觅幽人叩竹房。残雪未消尘迹少，一函内景对焚香。


投薪沉铁事悠悠，巨埽千寻压上流。河济从来天下尽，江淮今入地中流。当时物论轻文士，千载行人仰壮猷。人事几回桑海异，依然高碣镇东州。


夏王山下月离离，宰树惊风不尽思。惆怅高人埋玉地，何人为写墓前碑。


时叙不容淹，忽忽寒暑交。矧余蒲柳姿，望秋已先凋。山林乐閒旷，势途利崇高。人性各有适，奚但壤与霄。爰以一日欢，酬此卒岁劳。古来明哲士，取材不遗焦。衔觞辄忘世，何似栗里陶。得酒且复乐，安能待来朝。


江头夏雨十尺强，晚波摇日空江凉。游鱼瀺灂乐深薮，不谓人间有渔笱。笱得江鱼不税官，自食自渔终岁欢。输租转赋世途恶，渔家自得江湖乐。


汉皋委佩碧琳琅，更着琼枝玉雪香。大似孤山贫处士，寒泉配食水仙王。


过眼诸峰应接忙，新晴草树绕湖香。不知参政移家后，若个重来问海棠。


美人期不至，寂寞绕阶行。短架閒书帙，幽窗听履声。空令开竹径，深负洗茶铛。春草暮云合，梅花初月明。蹉跎残诺在，次第小诗成。未敢轻知己，终然愧后生。新年池上梦，旧雨酒边情。眼底非无客，相看意独倾。


冠盖雍容总卧龙，清时吏隐大江东。黄花初过重阳节，白发来邀栗里翁。岂有声名惊四海，解忘形迹荷诸公。浮尘不到清樽畔，举扇无劳障北风。


尘土萧条行路难，秋风高阁一冯阑。云移白鹭烟波远，水绕卢龙木叶寒。老阅江山犹自壮，行歌天地本来宽。平生零落馀长剑，得与同游倚醉看。


炎宵不能寐，起坐蹇絺帏。繁星丽中天，明河连曙晖。凉风不满鬓，落月犹在衣。中庭草木稠，宿露朝未晞。人生亦旦暮，急景无停机。抚时怀美人，欲往情依依。暑寒互推迁，安得愿无违。


朝辞黄阁谢君王，暮向成都问草堂。璇毂亲扶尧日月，云章曾补舜衣裳。由来道大难为用，此日功成且退藏。满地落花春梦醒，濯清亭上听沧浪。


谁见匡庐百叠苍，轺车八月下浔阳。天开画障芙蓉出，风约银河瀑布长。秀色从来堪揽结，壮游还待发文章。因君忽动江湖兴，便儗东林问草堂。


关河岁晏客衣单，满鬓秋风裹鹖冠。尘土自怜疲马倦，江湖谁念白鸥寒。去来信有天机在，阅历方知道路难。憔悴不忘飘泊处，方舟冰雪潞河干。


灵根珍重自瓯东，绀碧垂香玉两丛。和露纫为湘水佩，凌风如到蕊珠宫。谁言别有幽贞在，我已相忘臭味中。老去相如才思减，临窗欲赋不能工。


搔首长安望阖闾，风烟漠漠九秋馀。正思黄叶南朝寺，忽把飞云慧远书。东壁磨碑知有待，北窗悬榻竟何如。自怜白首无禆补，虚弃閒缘卧直庐。


一笑推蓬见碧岑，可堪行役负登临。旧游谁觅三年梦，回首空馀万里心。初日楼台相映照，凌波草树自浮沉。无由去汲中泠水，卧听寒潮杂梵音。


有客扁舟自阳羡，夜堂风雨对高眠。不辞谈笑成佳会，祗觉淹留有宿缘。别后交游如梦里，意中山水落樽前。青灯酒醒还生恋，明日烟波更渺然。


风尘西北三边警，灾沴东南万姓艰。世事去今无限在，只应张翰不相关。


宦辙滁阳弟踵兄，我缘诸父得重经。只应故榻曾听雨，敢儗虚堂是聚星。两世相看亲叔侄，百年好在旧门庭。夜阑无限分违意，月满空阶酒正醒。


碧桐已萧萧，冰谷流决决。独行苍莽间，犬吠人迹绝。旭日穿树林，青烟忽消灭。时看殿檐风，吹落松上雪。


行行西郭两牛鸣，路转桥横得化城。深巷鸟啼山木暗，清溪日暖白烟生。兴怀往哲悲陈迹，每到空门损世情。坐恋蒲团留不得，碧云回首暮钟声。


经时不得岭南书，白首无由慰索居。北阙声华应藉甚，西山爽气定何如。残编空复淹司马，当路何人荐子虚。三十年前潞河梦，一回相念一踟蹰。


萧萧木叶下平皋，衰鬓鬅鬙怕自搔。烽火东南沧海暗，夕阳西北暮云高。閒怀已负青团扇，野兴初生白苧袍。萧散只应输宋玉，能将九辨续离骚。


贪看粼粼水拍堤，扁舟忽在跨塘西。千山雨过青犹滴，四月寻春绿已齐。湖上未忘经岁约，竹间觅得旧时题。晚烟十里归城路，不是桃源也自迷。


才接鸳行喜有馀，又驱王事驾轺车。君频有役难为别，我老思家欲附书。道路风波方浩荡，岁寒冰雪定何如。此行国计从知重，四海民劳亦可虞。


醉墨淋漓玉两株，澹痕依约两行书。不知丁丒人何在，忽把屠苏岁又除。凉影拂墙烧烛短，清声入夜听窗虚。不辞霜鬓萧疏甚，已有春风绕敝庐。


贪廉自我非泉致，刺史诗篇万古新。展卷萧然袍笏在，世间多少负惭人。


少时同学晚同朝，一着输君去独高。落日黄尘回马处，满头衰发不堪搔。


密雪洒空江，云冥天浩浩。宁知风浪高，但道渔蓑好。


春风四牡正骎骎，一道咨诹属使君。肯惜輶车驰坂道，还应玉节动星文。持舆见说能将母，舍爵何妨自策勋。圣代优贤兼禄养，不烦回首惜孤云。


七试无成只自怜，东归还逐下江船。向来罪业无人识，虚占时名二十年。


立马双桥日欲斜，沙尘吹雾暗征车。从今绝迹江南去，只见青山不见沙。


高居寂历雁村前，中有幽人抱枕眠。见说常贫妨道味，从教小病养閒缘。三旬闭户桃花雨，一味安心柏子烟。安得韨除将艇子，横塘新水绿娟娟。


虚堂漠漠夜将分，黯黯深愁细语真。零落尚怜门户在，艰难谁似弟兄亲。扫床重听灯前雨，把酒惊看梦里人。从此水边松下去，但求无事不妨贫。


晨光蔼蔼散祥烟，宝历初开第四年。井里萧条占岁俭，人情薄劣与时迁。雪残梅圃难藏瘦，日转冰池欲破坚。老大未忘惟笔砚，小窗和醉写新篇。


墙外车音寂不闻，閒缘谁解病中纷。凉风著意吹芳树，落日含情咏碧云。高谊乍违黄叔度，清篇先枉沈休文。秋来定有临池兴，榻得鹅群傥见分。


金陵佳丽石头城，杰阁登临正雨晴。帝业称雄维虎踞，游人选胜得鸡鸣。长江天际孤帆灭，落日烟中万瓦明。满目废兴题不得，独看名画绕廊行。


瓦溜初停旭日高，苔花晕碧草齐腰。一番浓绿催朱夏，昨夜新波失断桥。积雨情怀浑欲病，乍暄衣着最难调。西斋睡起都无事，时有幽禽破寂寥。


楚楚璚枝出谢庭，紫芝眉宇玉生棱。茶经陆羽曾传诀，书品阳冰已入能。閒洗碧桐留野客，醉围红袖狎山僧。相思不到西轩下，想见清香对榻凝。


元日高楼小合并，物华无语岁年更。一樽对面贫亲戚，四帙临头老弟兄。恋腊馀寒风漠漠，入春生意雨盈盈。向来日月寻常过，谁有㳙埃荅太平。


白襕憔悴走埃尘，曾有声名动缙绅。零落田园多故后，淹留场屋过时人。群居学道能违俗，半世收书不讳贫。怪是偏多岩壑意，自家生长太湖滨。


爱此萧条远市声，山门端不厌频登。破除尘梦来看竹，妆点閒情坐有僧。雨后秋光分短菊，樽前风味擘新橙。兴怀先哲经游地，欲继高踪愧未能。


萧散平生一布裘，纸窗竹榻自夷犹。常贫总坐能诗累，绩学曾为应举谋。方外老僧邀结夏，山中啼鸟伴吟秋。病妻稚子从侵迫，眉上元来不着愁。


钟山日上紫烟收，金阙参差万瓦流。帝业千年浮王气，都城百雉隐高秋。声华谁觅乌衣巷，形胜空吟白鹭洲。回首壮游心未已，西风策马看吴钩。


十年昂首抗风尘，未信儒冠解误身。行比曾参还负谤，文师韩子力排陈。鸡群落落孤栖鹤，瑞世翘翘一角麟。莫怪操竿经岁困，赏音须属当家人。


句曲东来草树秋，车音隔陇思悠悠。西风黄土污人面，落日青山触马头。息影道傍分茂荫，濯缨桥下得清流。平生笑杀朱翁子，辛苦刚酬妾妇羞。


围坐清谈麈尾长，墨痕狼藉练裙香。水亭纨扇歌杨柳，春院琵琶醉海棠。王谢风流才子弟，齐梁烟月锦篇章。豪华岂是泥沙物，好在挥毫白玉堂。


草堂安得有琳琅，傍案猗兰奕叶光。千里故人劳解佩，一窗幽意自生香。梦回凉月瓯江远，思入秋风楚畹长。渐久不闻馀冽在，始知身境两相忘。


风神凝远玉无瑕，十载论交似饮茶。深静不教窥喜愠，宽閒能自应纷华。寄情时有摴蒱乐，博物咸推鉴赏家。犹自一经淹举子，年年随伴踏槐花。


弱冠追随渐老成，中间多故各深更。扁舟憔悴横江梦，短榻淹留共砚情。论学平生愧知己，定盟当日是同庚。赠诗珍重知君意，贫病年来类长卿。


战红酣紫一春忙，回首春归属渺茫。竟为雨残缘太冶，未随风尽有馀香。美人睡起空攀树，蛱蝶飞来却过墙。脉脉芳情天万里，夕阳应断水边肠。


回岭悬藤稍倦攀，税鞍中路得禅关。百年清净山中债，半日浮生竹院閒。小雨磬声延午梦，方池云影淡秋颜。此行别有堪誇事，得与高僧共往还。


新年便觉景光迟，犹有馀寒宿敝帷。寂寞一杯人日雨，风流千载草堂诗。花枝未动临佳节，菜饭相淹亦胜期。春色到今深几许，小山南畔草痕知。


怅人无柰晓风何，逐水纷纷不恋柯。春雨捲帘红粉瘦，夜凉踏影月明多。章台旧事愁边路，金缕新声梦里歌。过眼莫言皆物幻，别收功实在蜂窠。


薙草遥遵鹿兔踪，飞岚拂袖映疏松。平湖万顷玻璃色，落日千寻缥缈峰。烟树吴都晴上掌，秋风云梦晚填胸。无烦咋指伤韩愈，尽有閒情在短筇。


蜂撩褪粉偶粘衣，春减都消一片飞。蒂挠园风无那弱，影摇庭日已全稀。樽前漫有盈盈泪，陌上空歌缓缓归。未便小斋浑寂寞，绿阴幽草胜芳菲。


青丝裹饼荐春盘，喜见鞭春在腊前。便与一冬除旧病，尚馀七日是残年。梅花消息严寒后，綵胜情怀薄酒边。旋取物华供帖子，暖痕浮绿草生烟。


蒹葭缭绕带胥塘，百里沿洄笠泽长。新水浮天舟浩荡，远山沉日树苍凉。风烟西去堪乘兴，鸡犬中流别有乡。咏得鲈肥人脍玉，自敲渔榜答沧浪。


卷书零乱笔纵横，对坐寒窗夜二更。奕世通家叨父行，十年知己愧门生。高楼酒醉灯前雨，孤榻秋深病里情。最是世心忘不得，满头尘土说功名。


零落佳人意暗伤，为谁憔悴减容光。将飞更舞迎风面，已褪犹嫣洗雨妆。芳草一年空路陌，绿阴明日自池塘。名园酒散春何处，惟有归来屐齿香。


点径沾篱已灿然，飞帘扑面更翩联。红吹晴雪风千片，锦蹙春云浪一川。老惜鬓飘禅榻畔，醉看燕蹴舞筵前。无情刚恨通宵雨，断送芳华又一年。


浮玉山前玉露凉，晚潮微上月洋洋。鱼龙深夜浮光怪，云树遥空带渺茫。水国题诗酬一宿，中泠裹茗荐初尝。江风吹酒不能睡，起踏松阴自绕廊。


城中遥指一螺苍，到此依然自一乡。晓鼓隔溪渔作市，秋风吹枳橘连墙。名山更倚湖增胜，清赏刚临月有光。正尔会心空又去，不如僧住竹间房。


空翠夹舆松十里，断碑横路寺千年。遗踪见说降龙井，裹茗来尝悟道泉。伏腊满山收橘柚，蒲团倚户泊云烟。书生分愿无过此，悔不曾参雪窦禅。


老衲深居湖上山，松扉斜掩磬声寒。袈裟对客妨秋定，蔬笋开厨破晚餐。未愧逡巡留偈子，自缘疏野恋蒲团。归来烟月篇章富，乞与幽人得细看。


情知芳事去还来，眼底飘飘自可哀。春涨平添弃脂水，晓寒思筑避风台。沾衣成阵看非雨，点径能匀衬有苔。秾绿已无藏艳处，笑他蜂蝶尚徘徊。


夜随钟梵入灵源，一笑虚堂解带眠。旋接僧谈多旧识，偶依禅榻岂前缘。离离松桧摇山月，兀兀楼台宿暝烟。尘句何年传到此，篝灯试读已茫然。


拟攀栖迹拜灵仙，辛苦佳期一雨愆。短策空多探古兴，方坛刚欠访真缘。兴怀丹篆愁云外，败意檐声客枕前。赖是胜情初未减，锦囊添得卧游篇。


飞如有恋堕无声，曲砌斜台看得盈。细草栖香朱点染，晴丝撩片玉轻明。江风飘泊明妃泪，绿叶差池杜牧情。赖是主人能爱惜，不曾缘客扫柴荆。


郁然台殿锁芙蓉，见客山僧自打钟。小槛浮空秋水阁，虚庭随影夕阳松。泗州名在池无塔，饭石师归寺有峰。欲扫南墙留半偈，白云回首愧尘踪。


风袅残枝已不任，那堪万点更愁人。清溪浣恨难成锦，红雨鏖香并作尘。明月黄昏何处怨，游丝白日静中春。急须办取东栏醉，倒地犹堪藉绮茵。


玉虚灵府千年秘，恣讨知君眼境新。平日登高推短赋，西来济胜有轻身。湖山四面天开寺，橘柚千家土著民。他日菟裘如有意，愿㩦书册作比邻。


开喜秾纤落更幽，树头何用胜溪头。有时细数坐来久，尽日贪看忘却愁。惹草萦沙风冉冉，伤春恨别水悠悠。不堪旧病仍中酒，疏雨浓烟锁画楼。


抱被何缘三宿恋，烧灯一笑两人俱。秋山破梦风生树，夜水明楼月在湖。尽占物华知地胜，时闻人语觉村孤。不烦诗句追清赏，太史楣间记是阇。


裹粱怀炬探幽玄，稍即唅呀复旷然。荡潏微闻头上浪，光晶别有地中天。千年何物扃丹刻，一勺怜君负紫泉。莫叹虚酬十年愿，秪应凡骨未能仙。


桃蹊李径绿成丛，春事飘零付落红。不恨佳人难再得，缘知色相本来空。舞筵意态飞飞燕，禅榻情怀袅袅风。蝶使蜂媒都懒慢，一番无味夕阳中。


遥街百磴转嵚嵜，落日扶舆下岭迟。与树蔽亏湖冉冉，因山高下屋累累。俭勤成俗从知富，灵秀钟人信有奇。十载一行殊恨晚，分金不见橘黄时。


夕阳下马桃花坞，不见桃花坞亦蓁。溪壑春风空旧梦，柴扉流水或秦人。图经可按桑田异，诗客多情燕麦新。不用苦辛仍买种，梁园金谷总成尘。


沙渚依依云不动，风烟漠漠鸟飞回。横空暝色翻波去，绝岛秋声绕树来。今古奔腾疑地尽，东南伟丽自天开。眼中浩荡扁舟在，欲唤鸱夷酹一杯。


陋巷萧条少过从，燕閒真味泊然空。荒鸡寂昼深庭院，寒雀西风小树丛。抚事蹉跎岁云暮，怀人牢落雨其濛。垆香欲歇茶杯覆，咏得梅花苦未工。


仓卒勤王万里身，风尘颠倒作累臣。三纲已去嗟何补，一死临期认自真。直以安危系天下，未宜成败论斯人。遗文尚可诛奸贼，何但悲辛泣鬼神。


皋桥南畔唐居士，一榻秋风拥病眠。用世已销横槊气，谋身未办买山钱。镜中顾影鸾空舞，枥下长鸣骥自怜。正是忆君无奈冷，萧然寒雨落窗前。


地转天旋事不同，老臣临市自从容。誓将西岭填东海，忍着南冠向北风。千里勤王空赴义，百年养士独收功。人间别有成仁乐，未用区区悼此公。


天风异制木蛇空，雉堞差差夕照中。百里山川形胜旧，万家烟火岁年丰。迤南茂苑迷陈迹，直北荒原识故宫。会取千年兴废理，与君极目送飞鸿。


客散西堂夜悄然，修筠凉吹供清眠。疏萤纨扇秋无赖，浅水红蕖月可怜。侍女银杯摇雪乳，谁家玉笛唱婵娟。意中忆得城东阙，孤鹤翩翩骨有仙。


千载英雄馀恨在，怒涛惊浪日摏撞。有天肯与仇同戴，无面能看主再降。烈士深悲甘蹈海，中原不复竟如江。君王莫罪风波恶，应是憸人解覆邦。


频年航海欲何为，天厌中原遂不支。满地江湖无死所，际天风浪有平时。仓皇一念聊臣分，寂寞中流赖史知。回首又看强敌灭，寒潮自绕大忠祠。


固锁高垣事可吁，更凭何罪易皇储。诸公方有同谋惧，识者能无意外虞。机会如斯何可失，功名之际本难居。冤哉一掬江湖血，信史他年未必书。


老臣自处危疑地，天下遑遑尚握兵。千载计功真足掩，一时起事岂无名。未论时宰能生杀，须信天王自圣明。地下有知应不恨，万人争看墓门旌。


皇天不祐宰臣谋，万里楼船一浪休。飘荡已知吾事去，覆亡安用此身浮。祗今潮自如期至，终古江应不尽流。折戟并销尘海换，行人犹自说碙州。


南迁议起共仓皇，一疏支倾万弩强。既以安危系天下，曾无羽翼悟君王。莫嫌久假非真有，祗觉中兴未耿光。浅薄晚生何敢异，百年公论自难忘。


鼎湖龙远野云阴，慷慨中流誓国心。臣力不支香气竭，忠䰟有限海波深。百年仁义空澌尽，此日神州遂陆沉。峻节奇功磨不得，崖山突兀自千寻。


灵岩山正当胥口，落日西南望太湖。双岛如螺浮欲吐，片帆和鸟去俱无。閒论往事何能说，不见高人试一呼。慎勿近前波浪恐，大都奇绝在模糊。


南北间关百战馀，此身宗社许驰驱。可怜功业惟诗在，自决存亡与国俱。强敌至残犹叹服，皇天无意竟何如。平生心事堪谁诉，漫托他年半纸书。


国势已离天命去，孤臣狼狈阻残兵。分当如此馀非计，事讫无成死有名。平日公卿咸肉食，千年忠义属书生。天心悔祸宁无日，惜不令公见肃清。


落魄迂疏不事家，郎君性气属豪华。高楼大叫秋觞月，深幄微酣夜拥花。坐令端人疑阮籍，未宜文士目刘叉。只应郡郭声名在，门外时停长者车。


糕果登盘酒荐椒，笑歌聊用永今宵。老亲自喜还家健，幼女仍誇学语娇。终岁悲欢言莫尽，一灯团聚福难消。桃符日历年年好，不谓青春却暗凋。


春雨绿阴肥，雨晴春亦归。花残莺独啭，草长燕交飞。香箧青缯扇，筠窗白葛衣。抛书寻午枕，新暖梦依微。


稚齿穷身岂有知，偶陪高论得移时。感公不以愚顽弃，顾我何堪远大期。草阁便须终岁住，仆人休讶出山迟。归来乞得尧夫句，暮雨秋灯不断思。


明经三十载，潦倒雪盈簪。疾病乘虚入，摧颓觉老侵。安心方外药，适趣个中琴。澹泊穷生计，高人独赏音。


风雨将春去，清和四月天。桐阴摇白日，草色散青烟。兴寄琴樽外，筋骸杖履前。若为消永昼，窗下有残编。


琴川落日水粼粼，回首重来十二春。山色依稀乌目旧，风烟惨淡白头新。倚空雉堞森城守，满城戎衣感戍尘。独有堰泾堤上柳，依依临水似迎人。


雨馀新水漫，风外一帆轻。山绕湖南去，人从画里行。天空云树渺，月出暮潮平。烟霭知何处，渔歌时一声。


虞山宛转带层城，正抱幽人旧草亭。朵朵芙蓉浮粉堞，团团桧影落疏棂。百年形胜夸天设，一代文章属地灵。长日振衣穷眼望，杖头云气接沧溟。


清真寒谷秀，幽独野人心。结意清霞佩，传情绿绮琴。德馨堪自近，道味许谁深。一笑歌璚树，春风雪满襟。


西斋酒醒篆烟残，手汲新泉破月团。芳草池塘春入梦，绿阴帘幕昼生寒。由来中散裁书懒，老去渊明束带难。却笑闲缘除未得，每从人觅异书看。


断枝黏碧藓，残蕊叠冰纨。未乏溪山韵，尤宜几格看。移灯传壁影，垂箔护春寒。应断西湖梦，东风在席端。


舟行欲尽有人家，记得横桥是上沙。南望风烟随鸟没，西来墟落带山斜。暖催新绿初归柳，水映酣红忽见花。残酒未醒春困剧，汲溪聊试雨前茶。


凤历从天下，千官列陛前。青阳壶史奏，黄帕侍中传。周礼存颁朔，尧书重纪年。白头供奉里，惭愧得春先。


不教尘负踏青游，出郭聊为一笑谋。新水已堪浮艇子，好山无赖上眉头。风撩鬓影春衫薄，树罨溪阴翠幄稠。一坞桃花偏入意，江村桥畔小淹留。


紫气龙颜穆，彤墀虎卫森。万年占帝运，一念格天心。日月何亏食，华夷仰照临。谁应知有喜，白首忝词林。


落日生愁地，穷阴欲雪天。归心闻断雁，衰鬓逼残年。光景陈编里，情怀薄酒边。平生黄叔度，相见即欣然。


经过言偃邑，非复昔时城。里俗无从问，弦歌空有名。江湖孤雁断，风雨乱鸡鸣。酒醒青灯暗，春寒一夜生。


久客念摇落，意行还寂寥。馀寒栖短褐，斜日带荒寮。岁事行将尽，羁䰟黯欲销。云房才咫尺，便觉远尘嚣。


径草侵衫色，庭梧生昼阴。时光临角黍，穑事望梅霖。习静垆薰细，醒烦茗椀深。草堂宾客散，欹枕听幽禽。


长河风雨送，尽日傍沧洲。白浪滩都没，青枫叶乱流。百忧双短鬓，千里一孤舟。日暮墟烟合，荒寒满舵楼。


一病连三月，侵寻岁又更。人皆传已死，吾亦厌馀生。发脱相将尽，耳虚时自鸣。安心是良药，此外复何营。


阁外云千顷，风前首重搔。倚阑双鸟下，落日乱山高。积水连横浦，疏松带远皋。泠然发清啸，吾意欲凌嚣。


古径无车马，閒门带茑萝。秋风吹宿雨，日暮盻庭柯。世味逢僧尽，新凉入寺多。居山未有计，此地数来过。


春风吹白发，醉上碧岧峣。帆落天边雨，人行树里桥。舞台青草合，霸气白烟消。吴越横分地，登临不自聊。


岁暮天欲雪，郊原风色饶。山寒增突兀，树暝入萧条。野水照茅屋，归人争断桥。窗前有新句，欲觅已寥寥。


西山开晚霁，返照落窗中。岁事收残雪，生涯入断鸿。寒多裘失重，愁剧酒无功。零落双桐树，萧萧不受风。


秋声绕茅屋，落日井梧寒。疾病淹愁在，风烟逼岁残。闭门车辙断，围腹带痕宽。劳谢王玄度，时来觅故欢。


南楼冰雪尽，江郭岁年穷。暮岭延西日，枯条振北风。孤云天一握，万事鬓双蓬。徙倚青烟灭，萧条在眼中。


西风零雨歇，幽径故人来。落叶已满地，草堂寒未开。清心香续篆，引笔砚封埃。无计留君得，依然日暮回。


陋巷还车马，高斋漫简编。尘埃销短日，雨雪入残年。揽照空双鬓，探囊有一钱。西风洒修竹，吾意已萧然。


翠深山带屋，绿净水通门。泉石情还重，丘园道自尊。种莎添野色，留竹护篱根。乐事惟心会，休逢俗子论。


十日江城雨，霖淫势已滔。檐端宿云雾，屋脚卷波涛。已扫苏端迹，仍深仲尉蒿。无钱供晚醉，行儗质春袍。


落日淡烟消，平湖碧玉摇。秋生茶磨屿，人在越城桥。树色晴洲断，钟声古寺遥。西风吹短鬓，还上木兰桡。


雨从四月晦，数日尚愆晴。润与黄梅并，寒侵白苧生。断烟迷竹色，悬溜杂鸡鸣。莫自嫌行潦，东郊久待耕。


古寺谢车马，清临绿玉湾。双禽啼竹径，独犬护松关。落叶秋满地，夕阳僧自閒。偶来还自去，回首碧云间。


凝情不自得，看雨独登楼。绿树千门晚，凉云五月秋。暗梁栖湿燕，高壁上枯牛。有待新波长，南湖弄小舟。


一室才容膝，居然不受埃。恍如城郭外，时有野人来。檐绿摇新竹，阶纹蚀古苔。未妨酬对寡，抚景自徘徊。


春归杨柳暗，四月雨垂垂。红洗花无迹，青沾草有私。倚楼迷晓望，出郭滞幽期。客去茶瓯歇，閒愁总上眉。


烟敛依依树，鸥飞漠漠田。短箫吹夜月，高兴落江天。远火摇轻浪，跳鱼惊过船。良辰不易得，吾敢卜明年。



        林花落尽意萧然，旧喜图书病亦捐。宛转闲愁如蔓草，蹉跎春事到啼鹃。萦空淑气游丝困，停午清阴碧树圆。怪底叩门都不应，北窗无事正高眠。

      


        深巷无人昼掩扉，新晴庭院绿阴肥。柳风吹絮河豚上，花雨沾泥海燕飞。残睡未能消卯酒，乍暄聊得试罗衣。春光绿遍江南草，多少王孙怨不归。

      

萧萧东葛路，马上听严更。月出高山黑，天空远水明。年光秋渐索，客子夜犹行。村落知何处，时闻犬吠声。



        空庭草色映帘明，短鬓春风细细生。檐溜收声残雪尽，窗光落几晓寒轻。非贤宁畏蛇年至，多难欣占谷日晴。诗思揽人眠不得，山禽屋角有新声。

      


        暖风庭院草生香，晴日帘栊燕子忙。白发不嫌春事去，绿阴自喜夏堂凉。闲心对酒从时换，老倦抛书觉昼长。客有相过同一笑，竹炉吹火试旗枪。

      


        燕山二月已春酣，官柳霏烟水映蓝。屋角疏花红自好，相看终不是江南。

      

时节烧灯近，羁穷独卧家。馀寒春挟纩，残困晚煎茶。土润先滋草，梅晴薄试花。新年眠食好，随分足生涯。


何处难忘酒，江船对月时。风声传笑语，波影散须眉。远火山浮动，明河天倒垂。此时无一盏，水月负佳期。



        霏微芳润浥霓旌，历落彤墀散履声。暝色浮烟迷左掖，碧云将雨近西清。柳垂青琐千丝重，水落银桥万玉鸣。沾洒不辞袍袖湿，天街尘净马蹄轻。

      

遥看坞一聚，到只屋三间。妪姓随墩在，僧廊得藓殷。秋浓山照阁，雨足水侵关。依旧刺船去，回瞻树杪栏。



        过雨空林万壑奔，夕阳野色小桥分。春山何似秋山好，红叶青山锁白云。

      


        内苑秋清宿露晞，盈盈日采动金扉。松间翠殿团华盖，天外银桥入紫微。锦缆稀游青雀暗，琼波无际白鸥飞。彤墙高柳无人折，时见中官一骑归。

      


        老去渊明益羡闲，兴来高阁漫跻攀。半檐爽气尊前雨，百里平林掌上山。天际轻阴寒未散，日斜飞鸟倦知还。长安尘土三千丈，不到清泉白石间。

      

閒庭青草积，春半思苍茫。小雨作寒食，微风汎海棠。芳情经病减，白日废书长。何物供欹枕，萦帘一炷香。



        宛转瀛洲带幔坡，连蜷玉蝀压银河。广寒遥见空中树，太液微生雨后波。云卷红妆千步障，风吹琼盖万年柯。太平见说宸游简，驰道青青长薜萝。

      

经旬寡人事，踪迹小窗前。暝色连残雨，春寒宿野烟。茗杯眠起味，书卷静中缘。零落梅花瘦，风吹更可怜。



        春星烂熳烛薇垣，独拥青绫向夜阑。宫漏隔花银箭永，莲灯垂烬玉堂寒。坐聆宵柝霜围屋，想见郊禋月满坛。铃索无风尘土远，始知仙署逼金銮。

      


        绿阴如水夏堂凉，翠簟含风午梦长。老去自于闲有得，困来每与客相忘。松窗试笔端溪滑，石鼎烹云顾渚香。一鸟不鸣心境寂，此身真不愧羲皇。

      


        相君不见岁频更，落日平泉自怆情。径草都迷新辙迹，园翁能识老门生。空余列榭依流水，独上寒原眺古城。匝地绿阴三十亩，游人归去乱禽鸣。

      


        杨柳阴阴十亩塘，昔人从此咏沧浪。春风依旧吹芳杜，陈迹无多半夕阳。积雨经时荒渚断，跳鱼一聚晚波凉。渺然诗思江湖近，便欲相携上野航。

      


        横塘西头春水生，荷花落日照人明。花深叶暗不辨人，有时叶底闻歌声。歌声宛转谁家女，自把双桡击兰渚。不愁击渚溅红裳，水中惊起双鸳鸯。

      


        断云狼籍近帘栊，天地萧条四壁空。尽日倚阑黄叶雨，一番吹鬓白蘋风。年光搔首孤鸿外，山色供愁落照中。欲寄闲愁无那远，烟波江上采芙蓉。

      


        东风吹彩燕，晓色动帘旌。迟子不时至，南楼春自生。裁诗供帖子，阁酒听啼莺。白日流云暖，梅花初雪晴。闲窗落香烬，残火宿茶铛。败叶鸣阶戺，分明识履声。

      


        高斋落日偶追从，樽酒淹留一笑中。芳草满庭飞燕子，晚凉和雨在梧桐。江鱼绕箸肥烹玉，野树藏春浅映红。潦倒莫言归更缓，习家池馆爱山公。

      


        遥遥治平寺，乃在楞伽麓。之子神情秀，空山裹云宿。月冷石林清，孤眠岂能熟。还持一束书，起傍梅花读。灯昏夜参半，饥鼠鸣古屋。凄风西北来，吹堕檐间木。感此霜露繁，坐觉芳华促。少壮曾几时，岁月在空谷。念子隔重城，何能慰幽独。

      


        郭外青烟柳带柔，洞庭西去水悠悠。故人不见沙棠楫，燕子齐飞杜若洲。日落晚风吹宿酒，天寒江草唤新愁。佳期寂寞春如许，辜负山花插满头。

      


        二月江南黄鸟鸣，春江千里绿波平。朱甍碧瓦参差去，水荇兰苕次第生。风外秋千何处笑，日斜钟鼓隔花晴。洞庭烟霭孤舟远，茂苑芳菲万井明。唱断竹枝空复恨，流连芳草不胜情。何时载酒横塘去，共听吴娃打桨声。

      


        五月江南樱笋残，疏花吹尽绿漫漫。雨来恰及梅黄候，春去犹余麦秀寒。白日幽深茅屋静，野情萧散苎袍宽。美人何处经时别，满耳新蝉独倚阑。

      


        惊风木叶夜毵毵，独宿江城酒半酣。千载名山无谢傅，一生知己愧羊昙。青灯暮雨残诗帖，明月苍松旧草庵。二十年来头欲白，当时心事向谁谈。

      


        不见高人动经月，似闻观道独澄怀。一函自课《维摩品》，百日方持白傅斋。春到梅花开小阁，梦回凉月印空阶。从知不受风尘累，二十年前已乞骸。

      


        烛跋荧荧照酒明，故人相对说平生。差池何止三年别，老大难忘一举名。残夜池塘分月色，绕门杨柳度秋声。不辞笔砚酬嘉会，去住江湖各有程。

      


        小室如蜗取覆身，梁空还有燕来宾。百年托足谁非寄，一榻随缘物自春。旋葺疏篱添野意，别开新径待幽人。席门环堵心如水，莫笑渊明不讳贫。

      


        杜若洲西宿雨过，行春桥下长跼芜。青松四面山围寺，白鸟双飞水满湖。故垒春归空有迹，扁舟人远不堪呼。相看不尽兴亡恨，落日长歌倒玉壶。

      


        百年颓堕愧闲身，犹幸论文坐有宾。寂寞穷居聊塞向，蹉跎残腊欲争春。旋移高竹听疏雨，却对梅花似故人。见说繁华易销歇，茅檐木榻转甘贫。

      


        匡床竹几仅容身，静对何曾有杂宾。最爱短墙堪映雪，自裁新帖写宜春。闭门敢遂称高士，得酒还能作主人。珍重梅枝偏会意，夜深和月照清贫。

      


        何处重占处士星，草堂突兀夜灯明。风流已与人都尽，手泽空怜物有情。依旧短墙围野色，不禁高树起秋声。伤心未了生前约，渔子沙头一棹横。

      


        醉思雪乳不能眠，活火沙瓶夜自煎。白绢旋开阳羡月，竹符新调慧山泉。地炉残雪贫陶穀，破屋清风病玉川。莫道年来尘满腹，小窗寒梦已醒然。

      


        嗒然孤坐欲忘身，一笑何妨倒主宾。茗碗清风深破睡，松窗落日淡摇春。平生容膝无余念，老大怀居愧故人。办得清樽留客醉，书生犹幸未全贫。

      


        白雾浮空去渺然，西虹桥上月初圆。带城灯火千家市，极目帆樯万里船。人语不分尘似海，夜寒初重水生烟。平生无限登临兴，都落风栏露楯前。

      


        有客遥分第二泉，分明身在慧山前。两年不挹松风面，百里初回雪夜船。青箬小壶冰共裹，寒灯新茗月同煎。洛阳空说曾驰传，未必缄来味尚全。

      


        雨足新蒲长碧芽，野塘十里抱村斜。青春语燕窥游舫，白日流云漾浅沙。湖上修眉远山色，风前薄面小桃花。老翁负汲归何处，深树鸡鸣有隐家。

      


        寒山突兀背孤城，野寺荒谯乱杀更。别港潮生舟暗动，远汀烟定火微明。鸡声风雨还家梦，春水江湖对榻情。邂逅他乡是知己，此心端合向谁倾。

      


        腥红簇簇试榴花，四月江南恰破瓜。山鸟初闻脱布裤，美人能唱《浣溪沙》。方床睡起茶烟细，矮纸诗成小草斜。为是绿阴将结夏，两旬风雨洗铅华。

      


        尘土劳劳未隐身，经营深愧郄嘉宾。纸窗竹榻相将老，杂树幽花次第春。未恨凝尘空四壁，更能邀月作三人。凭君莫笑规模俭，政恐光华不称贫。

      


        日出吴山敛雾苍，平桡十里下横塘。弄春草色偏宜远，绕竹溪流不觉长。一坞人烟自花柳，千畦麦菜间青黄。不因出郭供人事，负却风光二月强。

      


        翠箔昼重重，寒深雨更浓。碧鲜浮草色，闲淡敛云容。未遣愁欺病，还资静养慵。蹉跎裘褐在，强半负春秾。

      


        图书漫绕病中身，风月聊充坐上宾。元亮平生难适俗，尧夫一室自藏春。苍苔依旧无尘迹，白板分明类野人。为谢平生王录事，草堂肯念少陵贫。

      


        笔床书卷绕壶觞，到此欣然百事忘。自笑频来非俗客，只愁难却是清忙。池塘听雨烦心净，轩槛迎风醉面凉。绿树缭垣啼鸟寂，更从何处觅江乡。

      


        六月门前暑似炊，殿堂深处未曾知。晚凉浴罢思归去，更为松风伫少时。

      


        秋风百里梦姚城，无限闲愁集短檠。零落交游怀鲍叔，逡巡书帖愧真卿。谋身肯信贫难忍，食指其如累不轻。见说湖南风物好，何时去买薄田耕。

      


        新波得雨夜来添，淑景撩人意思恬。三月光阴须解惜，一村花柳漫相淹。踏青湖岸春衫薄，烧笋僧厨野饭甜。莫怪清游还蒲暮，人生四事苦难兼。

      


        废鼓楼前蔓草多，夕阳骑马下坡陀。欲谈天祐谁堪问，自唱西风菜叶歌。

      


        十里扶舆渡野塘，旋穿松峤入苍苍。风吹麦叶平畴乱，日炙草花村路香。春色酿晴供乐事，岩光摇翠落飞觞。清忙刚被山灵笑，却笑担夫为底忙。

      


        愁病春来次第加，清明寂寞类僧家。留人野饭新挑菜，乞火邻墙旋煮茶。晴日檐楹杨柳色，微风帘幕海棠花。故人念我能相过，不遣良辰负物华。

      


        景色融融日有晶，太平人日喜晴明。正须行乐酬新岁，难得文谈对友生。宛转上眉春酒健，逡巡恋褐晓寒轻。草堂诗句千年在，怪得清吟苦不成。

      


        长松荫高原，虚亭写清泚。重重夕阳山，忽堕清谈里。吾生溪壑心，苦受尘氛累。昔从笔墨间，涂抹聊尔耳。亦知不疗饥，性僻殊事此。有如鱼吹沫，不自知所以。世人不相谅，调笑呼画史。纷然各有须，缣素盈案几。袜材真足厌，研吮良自耻。经旬一执笔，累岁不盈纸。交游怪逋慢，往往遭怒訾。岂知书生为，未可俗工拟。五日画一石，十日画一水。虽无王宰能，此例自可倚。陈君乃何人，亦自向庸鄙。一扇五更年，此负真缓矣。吾方惧获怒，君顾得之喜。一笑题谢君，贤于二三子。

      


        剪棘依垣小筑居，短檐横启纸窗虚。造门已惯非缘竹，据案相忘况有书。徐孺每劳悬木榻，陶潜何必爱吾庐。从今更不论宾主，一半幽闲已属余。

      


        雨浥浮埃绿满庭，晚花初试水冬青。小窗团扇春寒尽，竹榻茶杯午困醒。惭愧饥年还饱食，蹉跎贫业尚残经。燕闲自觉难消受，赖得经时病未宁。

      


        檐树扶疏带乱鸦，萧斋只似野人家。纸窗猎猎风生竹，土盎浮浮火宿茶。日色射云时弄彩，雨丝吹雪不成花。庭中卉物凋零尽，独有苍松领岁华。

      


        侍乐亭前新雨足，曲池想见碧于苔。不知落尽繁花后，曾有何人看竹来。

      


        二十七年成抵用，半供忙走半闲过。挑灯又守今番岁，对酒愁听去日歌。平世及知更事少，穷身惟恐受恩多。尽情试检床头历，奈尔匆匆此夜何。

      


        海阔何人，工剪水、飞花作雪。刚不北、秋高风劲，露凝霜洁。遍地直疑琼玉砌，对人恍在珠玑侧。比寻常、万翠与千红，浑然别。梁园内，都休说。蓝关路，堆如积。把行人冻得，头颅如鳖。翡翠帘中杯潋滟，销金帐里姑情息。偶兴来、访戴起山阴，真相忆。

      


        七叶蓂开，正祈巧、穿针时节。织女不骖王母驾，谪生名阅。鹤算七旬书宝箓，鹊桥千丈飞银阙。更玳筵、银烛照红妆，神仙列。歌宛转，莺调舌。番舞袖，风回雪。对寿觞频劝，寿星明洁。今日汉宫千岁药，明年唐殿长生月。问班衣、戏彩是何人，蓝袍客。

      


        休羡莺花，春富贵、韶光九十。最好是、清秋时候，人间何夕。天上紫云车趣驾，殿中青鸟音传实。正女牛、南极一齐明，光相敌。诗在手，堂趋北。染豪处，池翻黑。看回鸾飞诰，宠封新国。福比箕畴兼备五，寿除彭祖千中一。更好将、大衍数重推，来复日。

      


        干结青铜，根走石、参天古柏。最好是、苍阴不怕，火云如血。雪里直疑神物护，雨余任待霜皮湿。但只愁、涧底老风烟，无人识。栋梁用。知难缺。轮囷辈，俱非匹。望长松万丈，徂徕山北，一种刚姿雕样劲，共扶大厦翚斯翼。便作舟、归去也何愁，蓬莱隔。

      

谁把平毡水上开，坐看飞絮扑琼台。酒豪耳热笙歌沸，应怪幽人此地来。


画舫名斋阁，端居事若何。燕知真酖毒，言即是风波。未便乘桴去，惟同载酒过。济川如有意，南去问施罗。


此道若长川，行藏比溯沿。浪恬宁在我，维泛且随缘。野色连幽岸，溪光接远天。欲离平险地，常使意超然。



        少年得髓几人知，想见当年断臂时。此是湘山大知识，衡门堪继会昌师。

      


        解组给华远，悬车兴味长。身闲云去住，心净月清凉。老矣思同隐，归欤叹异乡。平生高意在，畎畎未应忘。

      

彩衣长处。五世祥烟薰舞袖。



        晓色春风里，维舟一小亭。看山浑不倦，待得雪峰青。

      


        歙溪澄湛千寻碧，中有崎嵚万年石。腰粗入水始能凿，一砚价直千金壁。轻丝腻色恍莫分，熟视微见青罗纹。乃知金线鸲鹆眼，如玉有瑕安足论。

      


        中郎台榭据江乡，雅称诗翁赋卒章。莼菜鲈鱼好时节，秋风斜日旧烟光。一杯有味功名小，万事无心岁月长。安得便抛尘纲去，钓舟闲倚画栏傍。

      

庐山俯长江，秀色摩青天。招提选胜地，好景相属连。东林最幽旷，殿阁含飞烟。馨香满天下，无如远公莲。社客方散后，零落七百年。之人远同调，绿绮非丝弦。不可倾耳授，但许心相传。迷津苦难渡，人以师为船。法鼓忽雷震，此事非偶然。何时穿蜡屐，问法浮云边。


本无一字尧夫易，八十一篇扬子玄。今古是非那复辨，仲尼尤不废韦编。



        百川滚滚到来休，此是人间第一流。鲸鬣为君翻骇浪，兰苕空自满汀洲。

      


        三年已绝生还望，一日天恩到海涯。路过清湘犹间阔，当时何不住长沙。

      

朝廷鹓鹭日振振，不道天涯亦有人。弟劝兄酬无可恨，欢然别是一家春。



        欲冲高浪却沈吟，酒近瀛洲懒得斟。莫道颠风无好意，为君吹过远归心。

      


        今年不及去年秋，十顷曾无半亩收。好雨早随人意足，即今何地不油油。

      


        已闻舟楫具，那得苦留君。雨过霜风急，帆飞雪浪分。长途方策足，暇日正论文。功业他年事，风波岂足云。

      


        静坐一川微雨，未辨雷音起处。夜深风作轻寒，清晓月明归去。

      


        虀盐虽不饱，心与古人期。口体非吾养，纷华任尔为。经明逢地芥，颖脱看囊锥。两骥皆宛种，天衢好并驰。

      


        丈人八十身尤健，心似闲云恣舒卷。故人邀作武林游，拿舟不道江湖远。澄波万顷冲融间，尘埃洗尽光阴闲。登临不倦谢太传，好与共寻窗外山。梵刹琳宫绕飞阁，霭色岚光日参错。遥岑并入眼中来，却爱清秋有摇落。酒价在逐秋风高，一倒百壶诗正豪。潮落潮生几人老，我独世累如鸿毛。兴来即是烟波客，兴尽欲归归便得。疏巾藜仗日相随，不许征途有南北。天南天北屡经过，不独丈人清兴多。欲棹小舟同一醉，手边朱墨奈忙何。

      


        飞栋逼天象，疏棂逗岩烟。烹茶引高士，汲此石罅泉。泉深不盈尺，润物无颇偏。百川有盈涸，是坎常泓然。

      


        壮岁漂沦懒读书，老忘休歇欲何如。夜窗不复留灯火，眼食齁齁一任渠。

      


        满眼春花百鸟肥，绛苞丹艳大累累。台前采掇谁堪赠，谱外声名世不知。颗小不堪妃子笑，味酸犹发少陵诗。高坟拱木今何在，此品轩昂独恨迟。

      


        庐山俯长江，秀色摩青天。招提选胜地，好景相属连。东林最幽旷，殿阁含飞烟。馨香满天下，无如远公莲。社客方散后，零落七百年。之人远同调，绿绮非丝弦。不可倾耳授，但许心相传。迷津苦难渡，人以师为船。法鼓忽雷震，此事非偶然。何时穿蜡屐，问法浮云边。

      


        地与烦嚣隔，登临翠色中。雨余千亩竹，霜过一山松。逸兴云无尽，幽怀水不穷。绝胜花满眼，只得片时红。

      


        只说为山不说休，山成日夜水横流。惜哉覆篑成迷复，只欠当初一掉头。

      


        大士游方兴尽回，家山风月绝尘埃。杖头多少闲田地，挑取华严入岭来。

      


        禅心已出包区宇，墨海翻腾作雪梅。三昧笔端俱戏事，定余幽室暗香来。

      


        光景不留人易老，恨无羽翼出尘埃。世间那有飞升药，且傍汀洲采菊来。

      


        红紫商量欲满枝，持春觞豆好携持。便须载酒凌波去，底事黄堂独赋诗。

      


        尘境纷纷俗累增，故寻幽径访南能。湖波浩渺无穷绿，寺屋高低不计层。诗老新吟工恼客，使君余暇得陪僧。棋中得失何时了，一局输赢未可凭。

      


        十年三谪海边州，洛口相望阴献酬。曾寄远诗来合浦，又传新句落丹丘。身如古柏童童老，心似平江湛湛流。归鸟倦飞云入岫，一瓢堪乐莫回头。

      


        红云可觅无蜂去，渺渺寒波映晚芳。未必孤根能耐雪，且看秋艳已经霜。

      


        绿色映波千古恨，至今南浦两依依。我今又出江东去，多少行人宦未归。

      


        霜姿迥出红尘外，只有鵷雏傍水来。别岸若寻栖隐处，轩窗须为此君开。

      


        月明偏照海边洲，绿水回环漾素秋。斗转参横群动息，桂花零落遣谁收。

      


        传老东山水上浮，辫沙六月雪重裘。旧业消息今何在，千里桐江月满楼。

      


        霭霭纷纷缘底事，故来波上罩晴沙。莫教散入沧溟去，却恐能迷上汉槎。

      


        此道若长川，行藏比泝沿。浪恬宁在我，维泛且随缘。野色连幽岸，溪光接远天。欲离平险地，常使意超然。

      


        昔日传闻构馆新，标名今已几经春。心安即是长生路，世乐无过自在身。虚室久扃闲岁月，白头不减旧精神。蓬莱未要香山客，且作潜溪百岁人。

      


        辟谷非其道，谈空去自然。何如动业地，无愧是神仙。

      


        推把平氈水上开，坐看飞絮扑琼台。酒豪耳热笙歌拂，应怪幽人此地来。

      


        旧时饶措大，今日壁头陀。为问安心法，禅儒较几何。

      


        影参岸柏童童绿，叶蔽汀兰澹澹香。斤斧不来人迹远，养成千尺势堂堂。

      


        示我超然句，能令滞念开。盍移瑞岩刹，为我入城来。

      


        仁者虽逢思有常，平居慎勿示何妨。争先世路机关恶，近后语言滋味长。可口物多终作疾，快心事过必为伤。与其病后求良药，不若病前能自防。

      


        密干参差笼月影，轻波荡漾蘸烟条。暑天要此清凉地，欲往何辞度小桥。

      


        锦帐含香士，高名压缙绅。南昌移皂盖，东颍憩朱轮。孝悌资延寿，耕桑赖信臣。优游千里治，谈笑六朝均。竟日庭无讼，期年俗已淳。休夸两岐秀，未若四时春。近远皆沾泽，施为固有神。欢讴连别壤，美织播严宸。夙慕冰壶洁，终期骥足伸。燕閒成吏隐，萧洒得湖滨。烟柳笼亭槛，云波盪钓纶。微风牵藻荇，小棹送鲈蓴。缪作堂中客，惭陪席上珍。开樽宁草草，延语每谆谆。龌龌才非异，吹嘘意独亲。摘鞍方邂逅，揽辔又逡巡。丽巧裁新咏，缄题及鄙人。曹刘风自古，李杜格殊伦。拜赐欣愉甚，临分感叹频。悠悠京国路，重染满衣尘。

      


        □□□□□，流辈推博雅。春风振客衣，逸棹东南下。赋诗台阁彦，落落珠玑泻。持觞拜亲膝，喜色动乡社。都城十二衢，尘土医车马。一梦逐君行，兹怀已潇洒。

      


        主人心地冷如灰，只把园花取次栽。峡外漫多閒雨露，直须并此入山来。

      

岩突金银台，登攀信美哉！白林丛万壑，珠缀结三台。应物尽标胜，冥心无去来。X明巾铁柱，长欲助盐梅。



        世间药院。只爱大黄甘草贱。急急加工。更靠硫黄与鹿茸。鹿茸吃了。却恨世间凉药少。冷热平均。须是松根白茯苓。

      


        碧空暗淡同云绕。渐枕上、风声峭。明透纱窗天欲晓。珠帘才卷，美人惊报，一夜青山老。使君留客金尊倒。正千里琼瑶未经扫。欺压梅花春信早。十分农事，满城和气，管取明年好。

      


        梦里不知眠，觉后眠何在。试问眠身与梦身，那个能只对。醉后有人醒，醒了无人醉。要识三千与大千，不在微尘外。

      

筑垒山前捍道冲，保全黎庶著仁功。寒鸦也解知恩泽，来往飞鸣古堑中。


北人半是南朝民，食禄南朝终为君。失意暂时辞汉主，彷徨不忍痛思亲。


自从南北避胡尘，怀抱衰残不复新。万里家乡常入梦，一帘风雨最关春。红疏绿暗能伤客，江静山明却慰人。老去也知登览倦，闭门僵卧动经旬。


伤心独立阳台望，暮雨凄凉宋玉情。极目草深云梦泽，连天水阔汉阳城。当年楚国山犹在，千古襄王梦不成。往事悠悠魂已断，高唐今日有虚名。



        十万人家火烛光，门门开处见红妆。歌钟喧夜更漏暗，罗绮满街尘土香。星宿别从天畔出，莲花不向水中芳。宝钗骤马多遗落，依旧明朝在路傍。

      

数载诗书居保禄，至今常是忆单溪。几偎石瓮凭栏在，静听山禽绕树啼。岩溜潺湲清入骨，林间红白闻行提。吟诗聊写遥相寄，为向铁龙亭上题。



        山翠参差水渺茫，秦人昔在楚封疆。当时避世乾坤窄，此地安家日月长。草色几经坛杏老。岩花犹带涧桃香。他年倘遂平生志，来著霞衣侍玉皇。

      


        招灵铸柱垂英烈，手执干戈征百越。诞今铸柱庇黔黎，指画风雷开五溪。五溪之险不足恃，我旅争登若平地。五溪之众不足平，我师轻蹑如春冰。溪人畏威思纳质，弃污归明求立誓。誓山川兮告鬼神，保子孙兮千万春。

      


        赠钟继先高山流水少人知，几拟的十铸子期。继光贤既解其中意。恨相逢何太迟，示佳编古怪新奇。想达士无地事，录名公半是鬼，叹人生不死何归？


参旗井钺出西秦，纠合诸侯付老臣。风引旆旌趋魏阙，雪晴宇宙灭天尘。寒威等却边人惧，炎运方隆庙略神。已见旄头坠天外，乞身当喜及今春。



        紫禁寒轻，瑶津冰泮，丽月光射千门。万年枝上，甘露惹祥氛。北阙华灯预赏，嬉游盛、丝管纷纷。东风峭，雪残梅瘦，烟锁凤城春。风光何处好，彩山万仞，宝炬凌云。尽欢陪舜乐，喜赞尧仁。天子千秋万岁，征招宴、宰府师臣。君恩重，年年此夜，长祝本嘉辰。

      


        吉州新置掾，驰驿到条山。薏苡殊非谤，羊肠未是艰。自惭多白发，争敢竞朱颜。若有前生债，今朝不懊还。

      


        冶艳出神仙，歌声胜管弦。词轻白纻曲，歌遏碧云天。未拟生裴秀，如何乞郑玄。不堪金谷水，横过坠楼前。

      

城楼多峻极，列酌恣登攀。迥林飞鸟上，高榭代人间。天势围平野，河流入断山。今年菊花事，并是送君还。


朱伺屯兵古战场，甑山城堞久凄凉。閒来搔手高冈上，万里碧天秋思长。



        胜赏不在远，怃然念玄搜。兹亭有殊致，经始富人侯。澄澹分沼沚，萦回间林丘。荷香夺芳麝，石溜当鸣球。抚俗来康济，经邦去咨谋。宽明洽时论，惠爱闻甿讴。代斫岂容易，守成获优游。文翁旧学校，子产昔田畴。琬琰富佳什，池台想旧游。谁言矜改作，曾是日增修。宪省忝陪属，岷峨嗣徽猷。提携当有路，勿使滞刀州。

      

超遥乘暇景，洒散绝浮喧。写望峰云出，开襟夏木繁。野人怜狎鸟，游子爱芳荪。卧筱低临席，惊流注满园。□然林下意，琴酌坐忘言。



        楚镇惟黄岫，灵泉浴圣源。煎熬何处所，炉炭孰司存。沙暖泉长拂，霜笼水更温。不疏还自决，虽挠未尝浑。地启岩为洞，天开石作盆。常留今日色，不减故年痕。阴焰潜生海，阳光暗烛坤。定应邻火宅，非独过焦原。龙讶经冬润，莺疑满谷暄。善烹寒食茗，能变早春园。及物功何大，随流道益尊。洁斋齐物主，疗病夺医门。外秘千峰秀，旁通百潦奔。禅家休问疾，骚客罢招魂。卧理黔川守，分忧汉主恩。惨伤因有暇，徒御诫无喧。痒闷头风切，爬搔臂力烦。披榛通白道，束马置朱幡。谢屐缘危磴，戎装逗远村。慢游登竹径，高步入山根。崖巘差行灶，蓬茅过小轩。御寒增帐幕，甃影尽玙璠.不与华池语，宁将浴室论。洗心过顷刻，浸发迨朝暾。汗洽聊箕踞，支羸暂虎蹲。濯缨闲更入，漱齿渴仍吞。气燠胜重絸，风和敌一尊。适来还蹭蹬，复出又攀援。形秽忻除垢，神嚣喜破昏。明夷徵立象，既济感文言。已阂眠沙麂，仍妨卧石猿。香驱蒸雾起，烟霿湿云屯。破险更祠宇，凭高易庙垣。旧基绝仄足，新构忽行鹓.胜地非无栋，征途遽改辕。贪程归路远，折政讼庭繁。兴往留年月，诗成遗子孙。已镌东壁石，名姓寄无垠。

      


        西京高院长，直气似吾徒。走马论边备，飞声感庙谟。官移人未察，身没事多符。寂寞他年后，名编野史无。

      


        一缕春情风里絮。海阔天高，那更云无数。娇颤画梁非为雨。怜伊只合和伊去。欲话因缘愁日暮。细认帘旌，几度来还去。万一这回航可渡。共渠活处寻条路。

      


        天台十二旬，一片雨中春。林果黄梅尽，山苗半夏新。阳乌晴展翅，阴魄夜飞轮。坐冀无云物，分明见北辰。

      


        湿逗晚香残。春浅春寒，洒窗填户著幽兰。惨惨凄凄仍滴滴，做出多般。和霰撒珠盘。枕上更阑。芭蕉怨曲带愁弹。绿遍阶前苔一片，晓起谁看。

      


        愁似晚天云。醉亦无凭。秋光此夕属何人。贫得今年无月看，留滞江城。夜起候檐声。似雨还晴。旧家谁信此时情。惟有桂香时入梦，勾引诗成。

      


        汴水通淮利最多，生人为害亦相和。东南四十三州地，取尽脂膏是此河。

      


        春愁一段来无影。著人似醉昏难醒。烟雨湿阑干。杏花惊蛰寒。唾壶敲欲破。绝叫凭谁和。今夜欠添衣。那人知不知。

      


        戴月早辞三秀馆，迟明初识九华峰。嵯嵯玉剑寒铓利，袅袅青莲翠叶重。奇状却疑人画出。岚光如为客添浓。行春若到五溪上，此处褰帷正面逢。

      


        异产应尧年，龙媒顺制牵。权奇初得地，躞蹀欲行天。讵假调金埒，宁须动玉鞭。嘶风深有恋，逐日定无前。周满夸常驭，燕昭恨不传。应知流赭汗，来自海西偏。

      

吾闻北山阳，岩壑宝相窍。何年开鸿濛，随地通窔奥。朝真高难攀，冰壶深莫料。诡怪者双龙，崖室最苍峭。上霄虽晚出，烟霞寄孤峤。寻源陟空山，访仙款遗庙。始探颇褊窄，稍入亦窈窕。上穴由梯升，傍穿须火照。青厂既郁郁，白乳仍皭皭。旁通多曲折，幽眇转奇妙。穷探岂不欲，所畏自微爝。昏昏蝙蝠飞，悄悄鼪鼯叫。或疑洞灵出，或恐山鬼啸。又闻村中氓，凿石供灰烧。俄然得深窦，倾城尽登眺。何人不好事，窒塞迷其要。此虽幸独存，荒僻委蓬藋。傥移傍京邑，车马日号召。了知神仙事，茫昧不堪吊。岂无隐沦士，岩筑像惟肖。畬田沃可耕，涧水清可钓。平生爱泉石，自谓饥可疗。喜兹近吾隐，来往足谈笑。此意复谁论，行行逢荷筱。


三十六洞天下奇，三十六峰名武夷。武夷山中溪九曲，曲曲泻出清涟漪。溪南溪北山对立，拔地插天几千尺。或如丹砂丹，或如碧玉碧。东望开楼台，南顾俨城壁。廪庾积其西，车盖列其北。磊磊落落不可名，怪怪奇奇神所刻。草木不移寒暑心，岩峦长带烟霞色。太玄姥，武夷君，幔亭虹桥凌紫云。曾孙宴罢桑海变，长琴短鼓空纷纷。魏公子，张真人，嗜酒一谪八百春。功成白日生羽翼，巅崖灵蜕犹如新。我欲冥搜极幽远，棹船朝去暮忘返。峰回嶂合忽复迷，安得飞梯宿云巘。鸾鹤去兮猿猱啼，恍空中兮闻金鸡。石啮足兮溅溅，风吹衣兮凄凄，洄洑萦折。谽谺崔嵬，石堂真馆豁然而中开。壑舟不坠栈不朽，至今药炉丹鼎髣髴千仞之层崖。目亦不能尽，心亦不能恻。桃源风景未复见，柯山日月难重得。鼓余枻兮潺湲，乘惊波兮下前滩。瞬息兮回首，失向来兮巑岏。呜呼，列仙高拱兮宅玄都，二圣继御兮恢炎图。措斯世于平乂，应皇家兮瑶符。臣守藩兮南国，臣倾心兮北极。山之高兮水之深，祝吾皇兮寿千亿。


急峡何年断，潭深旧日流。禹功疑不到，辛苦策黄牛。



        乱叶翻飞托草莱，众宾分坐几亭台。天低烟树千重没，云破江山一半来。皂帽受风先欲落，黄花候日未全开。岁时争在人前好，多把茱萸看一回。

      

山从西域来，寺自东南有。林泉既奇秀，岩穴更深黝。世僧奋空弮，经始不已久。俄然幻杰阁，丹碧照林薮。相辉灵隐前，更胜天竺后。理公坐崖屋，千岁骨已朽。坡翁昔曾游，遗句今在否。洞猿不待呼，清昼时一吼。



        愆期昧所适，江口独徘徊。看桥屡人度，立岸几帆开。渺漫秋潮上，飞鸣夕鸟来。坐沙频画字，烟树日轮颓。

      

竹院闲来春正迟，箨龙犹自有孙枝。野夫岂识寻芳意，为爱光风面面吹。


蒿目黄尘扰扰间，出门偶到鹤林山。仙花僧竹俱陈迹，白日青天祇自闲。



        遥想栖托佳，春霁引坦步。鸟深墙外闻，花隔鼻先悟。入门及宾馆，宛若下山路。葱蒨清意满，简密几丛树。众草冗不芟，存为蠢动寓。草木遂本性，爱物见平素。人静池出鱼，屋衰梁饱蠹。壁苔如画山，天然卧游具。园叟齿逾耋，似鹤林间遇。内深冥真寄，外浅备礼数。恍惚异世人，相对心疑惧。虽疑且盘桓，啸歌日至暮。

      


        海色连四明，仙舟去容易。天籍岂辄问，不是卑朝士。

      


        偶怜山在目，浅立意悠然。落落泉舂石，层层树接天。半峰分夕照，众壑共秋烟。将谓迷来径，樵夫已过前。

      


        一朝入紫宫，万古遗芳尘。至今溪边花，不敢娇青春。

      

冷笑申公老汉班，不成一事又空还。与其零雨难苏物，孰若为云只在山。庭草静涵春意足，野瓢休挂树阴闲。多应粪土看荣贵，留得清风宇宙间。



        偶尔依芳树，跏趺迹绿苔。身忘群鸟近，坐久一花开。移影高还下，看人去复回。携书空置石，翻动任风来。

      


        秣陵还泊岸，瓜步又乘潮。离情似新月，明夜胜今宵。

      

虚亭北眺大江临，江外晴岚出寸岑。景与齐山俱绝唱，量如沧海且频斟。地高宇宙双眸豁，人老风霜两鬓侵。感慨石城勋业旧，侃居夏口峤居深。



        所嗟人世浅，托宿佛庵深。试看新生月，何如初发心。藤垂璎珞影，松作海潮音。明旦那能别，幽情已满林。

      


        燕赵归来二十春，重游吴楚白头新。如今海内无知己，到处江世哭故人。

      

抛却林泉趣，卓庵临近村。两窗吞日月，一室养乾坤。菊露秋篱重，松风午枕喧。蒲团数胎息，不肯学傍门。



        黄云白草没燕山，百战空存两鬓斑。不识征夫三十万，几人生入玉门关。

      


        折柳插瓶溪水湾，此方缘尽又思还。春花乞食云门寺，秋叶翻经瓦屋山。云起珠林封旧迹，月临宝地忆慈颜。知君身似旃檀树，已去留香梵宇间。

      


        鸾凤分飞海树秋，忍听钟鼓越王楼。只应霜月明君意，缓抚瑶琴送我愁。山远莫教双泪尽，雁来空寄八行幽。相如若返临邛市，画舸朱轩万里游。

      


        流水方穷处，茅堂空自开。鸟啼春树绿，花发故人来。白日待将夕，青山去未回。题门吾岂敢，此意寄莓苔。

      


        林峦残雪霁，净土独游频。鸟似忘机客，山疑入定人。灵花飘不尽，古木自无春。坐悟衣珠在，空经累劫贫。

      

三殿觚棱照綵霓，星邮传诏紫芝泥。休论万里封侯事，此去青云别有梯。



        青山满画舫，盖影漾通津。秋减江南叶，凉生水上蘋。人同梁燕别，月共旅愁新。盛世长沙好，之官异楚臣。

      

此州斗大故为悭，金印如之足解颜。他日低头看屈肘，亦思王老住胡湾。



        芬馥满湖田，烨烨朝霞绮。朱颜笑倚风，分影与秋水。

      

我取友兮得牛蒡，稠丛捷鼠走不上。深山谁伏又谁牵，唇粗舌皴膝头壮。实虽恶，食不恶，所思兮奚可却，松冈竹墩隔沙泺。



        月地云阶，碧山丹水，春满北园。正慈闱初度，酡颜绿发，黄堂称寿，画戟朱幡。戏彩斓斑，安舆游衍，未数当时莱与潘。今朝好，把一家和气，散在千门。潜藩。误玷君恩。人尚说、淳熙前状元。幸物情如旧，亲年未老，且开玉帐，共祝金樽。罗绮飘香，管弦度曲，晚岁欢娱谁与论。亭峰宴，似仙家大姥，尽见曾孙。

      


        龙蟠虎踞，今古帝王州。水如淮，山似洛，凤来游。五云浮。宇宙无终极，千载恨，六朝事，同一梦休。更莫问间愁。风景悠悠。得似青溪曲，著我扁舟。对残烟衰草，满目是清秋。白鹭汀洲。夕阳收。黄旗紫盖，中兴运，钟王气，护金瓯。驻游跸，开行殿，夹朱楼。送华辀。万里长江险，集鸿雁，列貔貅。扫关河，清海岱，志应酬。机会何常，鹤唳风声处，天意人谋。臣今虽老，未遣壮心休。击楫中流。

      

山澹云浓间有无，数牛鸣外接匡庐。甘楼亦有鸱夷老，左右盆山即五湖。


元姓甘，不姓丁，引春风，含常春。鸡翁呷甘露，祁婆插金棱。甜藤，甜藤，粥香饧白度清明，一片春山快活声。


野火参差度暗光，萧萧蒲稗自生凉。夜深云上无星斗，古树阴沈觉许长。


昔冰我眼，今雪我身。岂惟我身，又玉我心。在我窝兮不可鄙，班坐春莎总吾椅，嗒隐春山亦吾机。


翠虬夭矫拿苍玉。飞来到、吾庐溪湾山麓。一笑忽相逢，更解包投宿。北池之畔西墙曲，与主人、呼青吸绿。恨我，无天寒翠袖，共倚修竹。每遇飞雪萧萧，更惊风摵摵，清标可掬。更与月同来，无半点尘俗。冬有寒梅闲相伴，春亦有、幽兰相逐。香足。才露下霜飞，又有秋菊。


自有清风风不吹，虽无明月月相随。此君不可无一日，奈有霜寒露冷时。


漫山竹树结清深，古殿荒寒一两灯。但有菜根随粥饭，老夫请作住持僧。


柴桑虽寂寥兮亦扶疏，不孤吾烓兮吾车。纸笔梨枣兮物计，有酒兮聊可与娱。洲寒兮桑落，久阻修兮江淮惨其如昨。鹤怨兮猿悲，灌卉宿莽兮无依。湓城倘可以且泊兮，庐山未趣夫来归。


柳梢无雪受风吹。绿垂垂。乳鸦啼。直下蒲萄，春水未平堤。却似今年春气早，白团扇，已相宜。红巾当日鸟衔飞。曲江湄。暮春时。孔雀麒麟，交蹙绣罗衣。何似野堂陪胜客，花影外，竹影移。


蔷薇花，榅桲实，多■㗱，津浥浥。椰子亦成酒，缩沙亦成蜜。金樱子，金樱子，速挽菖蒲出溪水，仍招茯苓并远志。


山鹧姑，山鹧姑，林深浓淡交荣枯。钩辀格磔半云木，山谷转深声转孤。沙易行，泥难行，蚤呼春暗回春明。呜呼此友兮同所归，石藤屡罥道人衣。


君不见义熙元年陶彭泽，偶缠秃绶称长官，俄飏轻舟作归客。萧萧五十年，衮衮八十日。县令虽为百里君，不似斜川临流玩泉石。公田虽收半顷税，不似东皋种禾满阡陌。后园之柳为我贮清阴，东篱之菊为我发佳色。浊醪妙理汝不知，素琴真趣吾能识。陶隐君，张公子。千二百年同一轨，丈夫意气当如此。亦不挂冠神武门，亦不还笏蓬莱陛。尽展平生履历书，凌乱云烟飞满纸。归去来，归去来，二君觉处真奇哉。孔宾半夜呼将去，李愿终身唤不回。子休矣，子休矣，取舍行藏都在己，一往一来聊尔耳。人生起灭半天云，世事浮沉一江水。腰间带，不须束，头上巾，还可漉。南山荷锄夕露晞，北窗支枕凉风足。酒具遮留栗里墟，篮舆轻适庐山隅。行将过，且踌躇。溪山云月无今古，试访渊明旧隐居。


白日腾腾睡醉乡，尘丝撩乱罥巾箱。从令易趁翻书课，满眼精神下五行。



        绿阴夹岸人家住。桥上人来去。行舟远远唤相应。全似孤烟斜日、出阊门。浪花拂拂侵沙觜。直到垂杨底。吴江虽有晚潮回。未比合江亭下、水如飞。

      

卉木之繁，所先我竹。成儿超母，二百日足。其次松柏，异馀同节。自稚及老，升竹叔伯。在我窝兮不欲摧，雪月雨风无亦宜，就中松风天下稀。


我取友兮得菱角，碎叶参差水瀺灂。重重叠叠庶相鯈，虽见噞喁不可捉。收壁袋，收簧丝，所思兮宜相资，擦莎挨树秋蝉啼。


芰荷我衣，芙蓉我裳。秋风易彫，相从勿长。在我窝兮不可侵，薪姑稻姨不可纫，树有游丝茅有针。


嗣宗仲容天下无，施家更与阮家殊。舍人骑星上天衢，令君抱云守仙都。氐房奎壁牛女虚，岂肯使人清晖孤。舍人桃李将吹嘘，青青白白并朱朱。子昔绿水敷红蕖，速谢香火归诸胥。元丰欧阳元祐苏，黄晁张秦皆其徒。子所标准前规摹，策勋岂不真良图。甘王楼下百日馀，展尽胸襟渺江湖。今年大燎然洪炉，独此冰玉涵秋菰。玉山玉水清而腴，山南山北多仙庐。居仁宝玦敲珊瑚，吉甫金椀倾醍醐。山东文豪尹大夫，银河赤岸通方壶。三山仙伯飘飘俱，端明殿老争抟扶。子乃奔轶攀其须，明月在天不可呼。掇拾堕黑云模糊，三台北斗韩尚书。芙蓉旌旗驻飞车，低挽凤凰追鲸鱼。高搴麒麟起玉除，定不遗子鲛人珠。宜春宣曲骖皇舆，尚书许我能起予。飞黄一向抛蟾蜍，不识尊意今何如。四十有六垂桑榆，西湖寒雪参清娱。飞琼砰磕波文粗，卓玉棱嶒山骨癯。尚书尚书切勿疏，我久寂历西山隅。尚书击鼓群龙趋，我岂不解吹笙竽。青枫红叶秋风初，风声猎猎摇江蒲，矫首河汉且长吁。


西彻秦川东剑关，十有六州无间言。威声浩荡流东南，与大江水同发源。节麾毵毵绣衣鲜，刚风吹上九天门。手从瑶宫掇明月，贮在官池水不浑。菱叶荷花净晼晚，舂锄属玉来频烦。冷光烈烈射地骨，魑魅辟易声烦冤。牛腰抱去凫行速，来瞰皎洁听潺湲。玉龙蟠底抱奇宝，獠奴试可呼昆崙。洞庭青草似天阔，滟滪瞿唐如马奔。不如我池有幽致，宝奁平开秋露洗。高人未到已神融，俗客若来应颡泚。


泥土相缠四百年，摩挲十在九彫残。明朝叉手东西去，更有谁人月下看。


屈陆儿，屈陆儿，元无屈陆何呼为。杂树停阴杂花静，相招相唤无人知。屈兮陆，陆兮屈，凌乱冲花花纤丝。呜呼此友兮莫相疑，相伴空山深掩扉。



        平塘玉立。薄罗飞起层层碧。人心不似花心密。待要相逢，未必相逢得。袜尘不动何曾湿。芙蓉桥上曾相识。舻声摇去江声急。西北高楼，回首浮云隔。

      

宜竹宜松，宜山宜溪。有月与风，无适不宜。在我窝兮不可撄，千头万绪丛关心，才闻一声无一星。


东庄有纻，西庄有葛。翾哉附蝉，栖我枯茁。在我窝兮不可讥，斜日西西鸣竹丝，暗树钩冠休夜归。


泥滑滑，泥滑滑，林雨林风交飒飒。苍皮翠荚啄鲜香，树外行人何时歇。山有果，山有蔬，枫脂松胶香有馀。呜呼此友兮慰所须，野草山花满地铺。


我取友兮得蔊头，猛嚏烈香惊伏虬。石羊石蛇齧不得，弹蟹燕蚕胡可偷。常风寒，常雪寒，所思兮奚可堪，阴崖涌沫号飞湍。



        曲曲阑干曲曲池。万红缭绕锦相围。花到黄昏思欲睡。休睡。眼前都是好相知。银烛转添花转好，人在，花深深处更相宜。似此好花须爱惜。休惜。鬓边消得两三枝。

      

云巘在空碧，天宇共高明。重阳易得风雨，今日不胜晴。天为两朝元老，付与四时佳节，不动一丝尘。香霭洗金戟，飞雾洒霓旌。山鸣叶，江动石，总欢声。剑关玉垒千载，谁见此升平。细看尊前万蕊，相映眉间一点，黄气郁骎骎。江汉下淮海，都赖一长城。


跚跚以出，轧轧以趣。山攃浅草，溪滔深蒲。在我窝兮不可伤，竹竿潗潗桐油香，遮雨遮风遮夕阳。


文康伯仲见昌黎，传到云孙又过之。君见小坡应记忆，近香亭下啜茶时。


见汝小溪湾，修竹连疏影。林杪动风声，惊下毵毵粉。见汝大江郊，高浪摇枯本。飞雪密封枝，直到斜阳醒。



        纸帐梅花，有丛桂、又有修竹。是何声、雪飘远渚，泉鸣幽谷。红蓼白苹须拂袖，余音尚带清香馥。挽素娥青女、问飞琼，谁家曲。韩退之，欧永叔。惚兮恍，恍兮惚。试侧耳，山常似黛，水常如玉。颜子操中何足怨，醉翁徽外无人续。正青天、明月上东南，芳时足。

      


        芦花已老。蓼花已老。江腹冲风，山头残照。暮烟不辨栖鸥。识归舟。归舟照顾新洲阁。惊波恶。别拣深湾泊。南津北泺，水村总没人家。莽平沙。

      

鱼姑，鱼姑，溪南溪北遥相呼。烟深雾重栖沉鱼，荒荒秋汉秋星疏。要姑活，怕姑死，姑且閒飞歇深沚。呜呼此友兮真足称，草平树安波不兴。


郭公，郭公，上田下田催野翁。婵媛苍翠错青红，汪汪活水声交通。蚤布谷，蚤收谷，稻花垂垂香扑扑。呜呼此友兮真相识，麻坡豆坡晚阴湿。


野鸭儿，野鸭儿，长芦短苇风披披。不寒不暖天与睡，睡足扑漉横斜飞。飞划划，鸣轧轧，菰蒲澎浡花欲脱。呜呼此友兮奚可阑，断岸攲树连深山。


黄栗留，黄栗留，寂寂寞寞传声幽。桃花吹堕杏花起，重叠春冈春树稠。耳闻之，心萧然，花飞花落溪潺湲。呜呼此友兮真忘言，空山无人春亦寒。


昔日兰亭畅惠风，至今不与庶人同。百金五字都休问，修竹清湍在眼中。


海棠不入草堂手，雪堂乃与同春风。草堂雪堂各千载，唐朝宋朝无两红。露霏风袅非人为，夜染朝酣自化工。大洋之内烟濛濛，不似周公礼乐中。


玉京群帝周大罗，芙蓉倒影旌旗多。明视仍孙窃姮娥，双成飞琼相和歌。飞琼授以无声诗，下走人间駃莫追。梅花狂扫不自持，但见浮动横斜他不知。中书君贵列钟鼓，唤下真真命歌舞。真真呼上复呼下，上屏不言下屏语。空郊莽苍江渺茫，中书头锐身瘦长。玄泓濡首醉淋浪，首所触者皆生香。柳山俞生气象别，不惟手洁更身洁。中书相与有良缘，共看霜天羌筦裂。十指五指握妙华，不在山颠即水涯。老杨死守梅花树，攀枝弄叶犹咨嗟。眼光落此亦前定，过去垣外触参井。俞生今世伴梅花，若伴他花应不肯。


雪钱子，雪钱子，非雪非钱但相似。天清云净雪惊飞，树声才定溪声起。只爱雪，不爱钱，梨花影下月明前。呜呼此友兮岂相违，重花沓叶栾山枝。


足为棹，须为桡，舴艋子，何多劳。黑油急旋旋，玉掌轻摇摇。水划虫，水划虫，鸊鷉鹥鸭同从容，宽陂缓波无点风。


幽芳秀阴似琅琊，三四牛鸣通浣花。少陵醉卧元不死，强请起来殊更佳。向来娟娟隔秋水，谁与为期同在此。德星分野到杨家，亦有致然非偶尔。萧萧骚骚诗韵寒，腷腷膊膊棋声乾。澎澎湃湃酒波卷，便便旋旋茶眼翻。是日成都极炎热，此堂阴风下浓雪。谈端天地不支吾，笔下龙蛇争撇挒。所恨江南在天末，隔天鸿雁难同飞。彭蠡洞庭隔烟水，他日岂不怀此时。他日安得如此时，杨家壁上更重题。


我取友兮得黄精，竹叶豆花交野阴。人不图仙只图饱，鸦鹊窠雕龙爪零。白可撷，青可捋，所思兮何由掇，半岩斜阳孟溪泼。


新苗之翼，无先我禾。雪花将繁，云子亦多。其次麻麦，东阡西陌。足度一世，奚止三日。在我窝兮不欲荒，玉堂金马输禾场，醉倚碌碡歌斜阳。


明月虽圆有缺时，合欢安有百年期。故令六六深宫女，泪落君前自不知。



        问讯山东窦长卿。苍苍云外且垂纶。流水落花都莫问，等取，榆林沙月静边尘。江面不如杯面阔，卷起，五湖烟浪入清尊。醉倒投床君且睡，却怕，挑灯看剑忽伤神。

      




白草蒙荒烟，江南似江北。游子无故乡，去住总为客。平生不如意，江阔见面窄。相逢酒一杯，意气感知识。


水鸦鹊，水鸦鹊，软荷搭水身可泊。高荷脩茎难著脚，一盘一窝足安乐。灶有薪，甑有饭，芦人渔子事皆办。呜呼此友兮宜相倚，溪风来定水香归。


我取友兮得山姑，春雨春风沙土苏。山粗屦绽不皴脚，祗恐叉头罥花落。拜蘋婆，揖菜娘，所思兮岂可忘，苦楝风高须索防。


龙子梅妆钓笠前，脱靴豪气总萧然。一丝来往茫茫碧，不记开元后几年。


天上雪花六，地下梅花六。彼花花我眼，此花实我腹。鲊它鲊，总弗亚，山南招提北兰若，野僧家风莫相舍。


不愁风槭槭，不愁雨萧萧。为人张秋本，为我解春牢。脯它脯，总弗许，山鬼且往凭山树，繁阴相倍享风露。



        翠虬夭矫拿苍玉。飞来到、吾庐溪湾山麓。一笑忽相逢，更解包投宿。北池之畔西墙曲，与主人、呼青吸绿。恨我，无天寒翠袖，共倚修竹。每遇飞雪萧萧，更惊风摵摵，清标可掬。更与月同来，无半点尘俗。冬有寒梅闲相伴，春亦有、幽兰相逐。香足。才露下霜飞，又有秋菊。

      

鵁鶄，鵁鶄，嗢咽秋水溞秋声。石树

      

轻蒲猎猎野风秋，吹上蟾宫白玉楼。想见东山红粉里，超然惟有此风流。


鹘不挟，雕不劂，各忀徉，毋獝狨。一愁扯花裂，二愁踏花折。鹘嘲，鹘嘲，相呼窃脂并博劳，同寻念佛婆罗巢。



        二百年间，十二时中，悲欢往来。但盖头一把，容身方丈，无多缘饰，莫遣尘埃。屈曲成幽，萧条生净，野草闲花都妙哉。家无力，虽然咫尺，强作萦回。竹斋。向背松斋。须次第、春兰秋菊开。在竹篱虚处，密栽甘橘，荆桥斜畔，疏种香梅。山芋芼羹，地黄酿粥，冬后春前皆可栽。门通水，荷汀蓼渚，足可徘徊。

      

林屋兮峨嵋，岱宗罗浮兮缭之。幅员既长兮无极，杳烟壑兮云陂。谷高陵深兮矧昭阳穹庐之翻覆，万春千秋兮句曲。东麓兮南冈，桂椒萧艾兮同香。湛汧溪兮永碧，岌菌山兮长苍。


病来无力胜鞍马，不得兰亭共一觞。射雉如皋犹不笑，散花方丈锦千张。



        一个茅庵，三间七架。两畔更添两厦。倒坐双亭平分，扶阑两下。门前数十丘罢稏。塍外更百十株桑柘。一溪活水长流，余波及、蔬畦菜把。便是招提与兰若。时钞疏乡园，看经村社。随分斗米相酬，镮钱相谢。便阙少亦堪借借。常收些、笋干蕨鲊。好年岁，更无兵无火，快活杀也。

      

山不风兮风不松，■磕兮自生松风。夫何所嗜之太酷兮，山林将安为容。下坂兮飞鞚，袤川兮深弓。去彼取此兮但空，斯情兮焉穷。王母去兮云归，王子来兮霜霏。凤皇兮惊飞，明月在天兮星稀。畴昔兮成非，是耶非耶焉知。



        中央自有仙风度。散入千林去。万点秋芳洒飞露。舜裳赭色，尧眉黄彩，化作花无数。层层翠葆鸾旗舞。吹下天香遍瑶宇。万岁千秋奉明主。柱华月苑，蕊珠宝殿，长听黄金缕。

      

红鹤，红鹤，东江飞度西江泊。萧萧晚烟和夜霜，寒鱼沉波不可啄。转松梢，转松梢，孤声不停危梦摇。呜呼此友兮宜相求，付与江天能复留。



        河汉湛秋碧，玉露暧瑶空。太清仙子，飘渺飞佩响玲珑。暂驭青鸾紫凤，来玩十洲三岛，旌旆卷芙蓉。身在大江表，名系绛霄宫。两仙客，歌驻月，舞回风。宝薰轻度帘幕，香雾结重重。已觉长安近日，会看此星朝斗，千载庆云龙。翠霭彤烟里，长侍衮衣红。

      


        莽莽云平，都不辨、近山远水。尽徘徊、尚留波面，未归湾尾。浪猛深深鸥抱稳，波寒缩缩鱼沈底。恐狂风、颠雨岸多摧，舟难舣。船篷重，拖不起。蓑衣湿，森如洗。想杖头未足，杯中无计。渔网吹翻无把捉，钓竿冻断成抛弃。到高歌、风静月明时，谁如你。

      

半江鼻观已前知，恨不身先急棹飞。虽则梅花不全见，妙香满载野航归。


石桥直下桨双横，落叶渐低湖水生。归心欲寄潮头去，潮头不肯过湓城。


溪昏雾多，润即搓挪。路微石狠，弱即担柯。在我窝兮不可摐，十二红边千百红，入山转深春转浓。


小窗厌读牛毛书，径思一苇航江湖。英英山色著眉宇，炯炯波光明发肤。清风蓑笠明月棹，为我洗濯尘埃裾。功名暂寄痴儿手，烟云且与閒人娱。浴凫飞鹭总相识，近水远山俱可庐。东游会稽略沧海，西跨震泽窥姑苏。小官趋事苦奔走，大官忧国多嗟吁。幸今未挂衣冠籍，浮家泛宅谁能拘。天朝多士森列宿，氐房奎壁牛女虚。如公第一等人物，故应策辔飞云衢。得印安用如斗大，握笔会使如椽粗。玉堂静夜掣铃索，卧听宫点鸣铜壶。日閒剖茗碎鸾凤，霜清把酒倾醍醐。记取江南子王子，溪边共立春风蒲。及今未趋紫宸列，尚容时挽张公须。奚奴剩背古锦囊，与公痛咀溪山腴。


一德风云会，千秋海岳灵。中涵天度量，外峙玉仪形。人物如三代，文章似六经。嘉谋调药石，伟望振雷霆。二水盘明镜，三嵎揭秀屏。天心开俊杰，世路化畦町。采石交绥急，参谋揽辔停。舟中掬晋指，屋上建秦瓴。帝座忧回喜，邦人醉得醒。江声鸣历历，图画俨亭亭。蜀道驰宣诏，函关寖启扃。希文初遇吕，平仲卒逢丁。直北烟都歇，居东雨载零。野随裴令绿，竹为武公青。宇宙倾风采，朝廷迟典刑。三边频仗节，七府遍移厅。坚重车方轨，光新刃发硎。事融汤里雪，物转手中瓶。杞梓充庭茂，芝兰满甸馨。宝奁森漆栗，乐笼富参苓。幽士宁悲鵩，该儒总识鼮。输怀情缱绻，接语步竛竮。岩壑多空帐，江湖少带笭。姚崇资倜傥，葛亮意丁宁。秀气横连霍，洪恩沇溢荥。德威驯虎兕，道力化蝗螟。烽燧寒边堠，桑麻蔽远坰。农熙牛

      

侍郎墓槚已苍苍，万古江河一锦囊。杜老平生怜骥子，不将衣钵付他郎。


山鲍老，甘受嘲，山婆婆，惜得骄。■子来解腕，大头来间交。黄头儿，黄头儿，白黄头儿有老时，鸦线靴头相伴飞。


花成穗，子成毬，雅相似，终非俦。茅栗低坡尾，旋栗高冈头。甜椎，甜椎，秋后秋树倚斜晖，苦者掷与看牛儿。



        寂寥金谷涧，花发旧时园。人事空怀古，烟霞此独存。管弦非上客，歌舞少王孙。繁蕊风惊散，轻红鸟乍翻。山川终不改，桃李自无言。今日经尘路，凄凉讵可论。

      

科斗儿，科斗儿，役役聿聿成攒嬉。软温春水调春泥，噆深噆浅随高低。傍春草，傍春石，莫向空中乱澄碧。呜呼此友兮良可观，羽葆鼓吹春风前。


整顿乾坤，恨舞袖、回旋不足。须付与、腰金叠赤，面槐参绿。功业岂无人可了，英豪自有心相伏。自孤窗、寒烛听经纶，常三复。举大白，倾醽醁。为公起，歌此曲。曲中意惟有，斯贤堪属。萱草喜除烦恼障，莲花妙享清凉福。愿年年、团扇弄生绡，长如玉。



        惨淡轻阴，都养就、朱朱白白。最好是、梨花带雨，海棠映日。暖雾烘成芳草色，娇风分与垂杨力。听红边、翠杪啭清圆，曾相识。春绪乱，还如织。春梦断，还堪觅。看青梅下有，游人啧啧。爱酒正香须满泛，怜花太嫩休轻摘。把领巾、收聚众香浓，凭风立。

      

水莺子，水莺子，不爱林花爱溪水。春岸春莎翕习飞，波动鬣摇霍身坠。罱入浅，罩入深，东渚抛纶西拗罾。呜呼此友兮良相宜，水光树光韬暗辉。


獭最黠，鼠更黠，知水情，识水脉。荷花不禁掐，稻花不禁捾。水涝子，水涝子，鴳滥堆随江风起，自仗秋莎噆秋水。



        拂拂春风入马蹄。□驻绿杨堤。绿杨堤上乳莺啼。声声怨、怨春归。而今一似花流水，踪迹任东西。利成名遂在何时。早赢得、两分飞。

      

暗黄退柳绿厌厌，长与行人驻别筵。傅说归朝天下雨，不如休系相公船。



        整顿乾坤，恨舞袖、回旋不足。须付与、腰金叠赤，面槐参绿。功业岂无人可了，英豪自有心相伏。自孤窗、寒烛听经纶，常三复。举大白，倾醽醁。为公起，歌此曲。曲中意惟有，斯贤堪属。萱草喜除烦恼障，莲花妙享清凉福。愿年年、团扇弄生绡，长如玉。

      

曲江锦茵，白蘋红巾。我茵不文，虽吐奚嗔。在我窝兮不可骄，深陷溪山花柳毛，松房竹馆栖身牢。


绛霄别有大罗天，钧奏声沈帝所闲。岁晚政成丹诏下，水苍朝佩响珊珊。


十年惨淡经营处，一点青荧灯火知。平日诗从天外得，只今天外总无诗。


老龙飞去葛家陂，尚有龙儿戏锦衣。只恐世尘吹不尽，世尘吹尽听龙归。


提胡芦，提胡芦，东呼西呼声不孤。豆蔻花繁葡萄疏，野香野气薰薰粗。过相烦，为我携，攒砂点漆苞累累。呜呼此友兮坚相期，山樊乱蕊沾皴皮。


竹䶉食叶，切勿食根。尔首衔蝉，我心骐驎。在我窝兮不可嫚，枫樟为谋石为炭，卯钟午鱼可以换。


我取友兮得莲子，月白风清影横水。烟消露飞香愈茂，风标宜夜不宜昼。薏青青，的白白，所思兮将焉歇，中坻阻跻不可越。


萱草摇清风，榴英焰方午。新燕披紫茸，低昂子随母。暄寒换时节，浓疏变庭树。杜老痴不归，空怜小儿女。


平畴兮交远风，良苗兮怀新新。欲升兮未升，猿鸟兮悲吟。饶霜露兮深山，风气兮先城郭而生寒。堇不苦兮将辞其实，难倍伊蓰周兮又奚著而奚作。青山白莲兮辽辽邈邈，矧玉台兮金阙。


駮駮山苍杂水红，不如冷眼看秋风。北鸿已望江南起，飞过榆林月正中。


树顶参差山髻青，漫漫秋浦无人行。征衫尘土老岁月，梧桐秋风桃李春。水寒露冷蒹葭湿，属玉横江孤影直。波纹摇尽九秋香，菱叶团圆水花碧。


脱却破裤，脱却破裤，空润冥濛湿交股。层层山草杂山花，刈穫衣裳总无数。烧杉香，烧枫香，菌桂蔓椒纷众芳。呜呼此友兮毋作疏，寒巢幽梦频相呼。


鸳鸯，鸳鸯，一雌一雄春水乡。□□所思在何方，葡萄颜色桃花香。溪南岸，溪北岸，且住中流莫相伴。呜呼此友兮堪同调，烟净波明影可照。


遥指吴天背蜀云，峡波小绿作微皴。西州寒食清明了，犹见檀心上苑春。


低篷掀起凑平沙，略见玲珑八九花。自有青天衮明月，灵台长见影横斜。


乾为天兮为圆，有时兮不然。醒复醒兮日月皆为之右转，醉复醉兮天勿为之左旋。骛遐观兮北睨，敛孤照兮南䀽。天下有道则庶人不议兮，夫何波浪之瀰漫。柯栾栾兮我眄，松萧萧兮我抚。阿衡去我兮已远，我独歌兮独舞。化无舆兮曷乘，尽无宅兮曷归。今茫茫兮何是，昨莽莽兮何非。



        璧水桥边此客，金銮坡上何人。沙场老马事无成。泪湿青莹夹镜。袖手烟霏小景，回头石岭空城。乾坤遗恨渺难平。目断塞鸿孤影。

      

东风吹了落花天，芍药酴醾晚更妍。典衣换酒正吾事，不辞颠倒春风前。胡为便作轻离别，再拜忽成千里隔。东君怜我太萧条，啼损黄鹂留不得。我欲拖筇随马尾，饱看庐陵好山水。自怜憔悴缚江干，去住未能随意耳。


百滩飞度半云端，波浪声雄不湿冠。亸袖垂鞭徐进马，市尘无此雪风寒。


云空玉宇降重重，匣面双蟠小戏龙。夹路繁花香到骨，不如天上紫芝封。


初枫叶外数行飞，瘦竹竿头一点黐。浮世危机总如此，青蛇飞处且相随。


蛇有黄，鸡有锦，蚌有珠，鱼有枕。万物随身各怀宝，惟龙抱负超覆帱。臆之上，颔之下。声灵气焰焯光辉，威力神通宏变化。小径寸，大围尺。口中皎月戏吐吞，掌上流星恣抛掷。存此珠，千年万年鳞不枯。亡此珠，一蝼一蚁血可濡。有水即珠荣，无水即珠悴。有云即珠腾，无云即珠坠。太阳真火力能铄，飞天夜叉势能制。所以多潜岩壑睡，功成行满自在飞，天旋地转皆由之。如人贤愚有九品，如人贵贱有十威。三尺乌，勿能啄，大力鬼，弗能搏。开通万类总圆明，照耀十方齐廓落。珠正有，珠忽无。犹存一念著吝惜，即入三界缠空虚。丹霞烧佛独玩珠，关南打鼓喜获珠。韶山心珠本无色，大海龙珠同一如。乾六爻，龙六变，潜见跃飞以次升，飞上九天须一转。亢有悔，在上九，见无首，在用九。藏威在首不在身，若到无时竟何有。祇园佛，阙里翁。下土虽分两圣域，上天同是一真龙。


强名呼作大夫官，亘古摩空不免冠。但惜五封遭一点，宁如深岭撼风寒。


上帝高居绛节朝，使君意气凌青霄。君臣既与时济会，一豁明主正郁陶。伯仲之间见伊吕，临江节士安足数。欲倾东海洗乾坤，世人那得知其故。诸君何以答升平，济世宜引贤俊人。凤臆龙鬐未易识，不与八骏俱先鸣。回鞭却走见天子，光芒六合无泥滓。后汉今周喜再昌，丹青婉转麒麟里。天时人事日相催，抑塞磊落之奇才。搀抢荧惑不敢动，五云多处是三台。春来准拟开怀久，稍待秋风凉冷后。夜骑天驷超天河，南极一星朝北斗。



        曲水流觞修禊事，祓除洗净春愁。举尊再拜寿君侯。只今虚鼎足，好去作班头。自古相门还出相，春旗小驻南州。云孙将绍祖风流。他时如见忆，江汉一渔舟。

      

块不枕头，防儿来偷。疾攑深投，安枕长流。在我窝兮不可忘，无烦酴酥入枕囊，但乞野菊花风香。


君见雪山谭晦庵，晦庵南北隔山川。有命归来如二老，不然隐去自三贤。晦庵今年登五十，鬓华未改目光力。徘徊吴楚已多年，晦庵不急苍生急。君行车马衣冠衢，亦有晦庵相似无。君臣庆会第一格，晦庵何日何时须。横渠虽没尚可作，平生此事喜商略。君当长跪问横渠，子细平章句教错。大江朔风多涌波，上江下江且婆娑。古时贤士一时有，奈此庚辛甲乙何。


我取友兮得水芽，荷花为娘藕为爷。不闻儿声闻水声，短埼长溆鸣奔沙。霜欲飞，水欲归，所思兮不忍欺，东波南荡秋风稀。



        风流太守。未春先试回春手。天寒修竹斜阳后。翠袖中间，忽有人红袖。天香国色浓如酒。且教青女休僝僽。梅花元是群花首。细细商量，只怕梅花瘦。

      

举首黄龙山色青，琤琤乾叶坠寒林。门首平塘泊鸥鹭，吾与若曹都眼明。海会幽铭掩清汉，云岩丰碑掣奔电。一瓯花乳一炉烟，投地起来俱不见。


卉木之繁，无先我桑。相助芙蓉，与吾集裳。其次槐榆，春风同敷。亦有翠葆，清凉吾庐。在我窝兮不欲残，六七月起秋风寒，萧萧吹得螵蛸乾。


我取友兮得水粽，结花甚轻结根重。竹筒楝叶潇湘馀，随波凌乱飘江湖。藤笼闭，漏兜闲，所思兮奚可悭，芦岸槿篱门早

      


        翠阴融尽毵毵雪。惨淡花明灭。嫩沙拂拂涨痕添。想见故溪、绿到草堂前。夕阳红透樱桃粒。掩映深沈碧。成都事事似江南。只是香衾、两处受春寒。

      

似太平，自开元，虽垂老，不踰钱。只爱绿苔净，勿爱金丝鲜。绿毛龟，绿毛龟，三三八八总不知，彷徉露蒋风蒲稀。


白沙渡口见须眉，袖角槎牙出好诗。愿得扬舲秋水去，共看明月堕琉璃。


梅花一枝复一枝，是邪非邪吾不知。空堂惨淡寒寂寞，安得璀璨生光辉。今朝朔云覆江野，无乃雪花冲屋楣。少定徐观元不尔，壁上横陈皆不飞。摩挲零乱争欲动，亟避又不来沾衣。稍悟寒英著明缟，已信未信犹衔疑。虽然是梅不是雪，亦岂人力攘天机。伸脚欲下俄复缩，泠泠亦似奔湍溪。忽听檐牙啅林雀，纷纷惊下玉葳蕤。鼻端三嗅定何有，萧骚若有霜风吹。乃是瀼溪小龚子，搦笔汎翰生清奇。老杜见松被松嚇，王子见梅遭梅欺。却忆西湖疏影里，断桥流水袖香归。


松陵木瘿，草堂竹根。草堂不贫，仍有瓦盆。在我窝兮不可搀，自古英豪于此韬，不英不豪杯可衔。


达磨只履投西归，一只乃为汝所持。汝持此只将奚为，十方三世包无遗。大挠十干十二支，衍作六十花参差。释迦佛亦不出斯，丈六身外还属谁。七十九年略可推，无始劫来何从知。可满盛著琅琊儿，任汝胎年月日时。乌窠披上粗缯衣，龙尾引入黄金墀。平川袤野观游丝，东西南北随风飞，水流云在俱迟迟。凡度眼者都忘机，一物今古长光辉。无头无尾无骨皮，无男无女无妾妻，无肝无胆无心脾。大率一切皆无之，太空赤立孤悽悽。珞琭忽见全如痴，何况吕李杨徐奚。我命居申西南维，我身在未正直西。腊月三十日到来，此身此命成烟霏。捲起卦盘收卦棋，梅轩共看花阴移。


我药务滋，我蔬务荣。闲卉闲花，任其死生。在我窝兮不可沈，铲欲平平锄欲深，

      

浪縠高张碧四垂，游丝欲下不能低。斜阳却恐花成睡，只在天边未肯西。


啄木儿，啄木儿，壁壁剥剥寻幽期。山樊深静眠睡熟，树声忽鸣林叶飞。轻蹙蹙，重督督，山风槭槭声漉漉。呜呼此友兮诚相知，树林要深不要稀。


暖雾昏云养麦天，春风引绿去绵绵。种成百万军民饱，忠孝心头一寸田。


青桩，青桩，桩桩孤影横秋江。上矶下矶江入腹，斜倚乱碛声淙淙。有如痴，还不痴，波动鱼行皎皎知。呜呼此友兮喜同规，渚蒲水荇秋风稀。


团红碎绿罥丝飞，不敢轻轻触衮衣。正欲辞春春未许，且教留待相公归。


汉水之清，其石粼粼。仁寿公来思，汉水则清。汉水之浊，其洄澳澳。仁寿公往思，汉水则浊。农耰于野，不蹂一苗。贾驰于郊，不惊一毛。公在襄阳，民生逍遥。公来自东，襄民蹙蹙，止公毋西。公来自吴，襄民蹙蹙，止公毋蜀。金我襄城，汤我汉江。春我之筐，秋我之箱。我耄皤皤，公昔年之，而曷捐之。我孩婴婴，公昔体之，而曷置之。日月躞躞，勿黧公色。霜露烈烈，勿华公发。公发勿华，我生则遐。吁彼苍天，佑我皇家。


江鸥，江鸥，茫茫万波同一秋。菰雨蒲风不自由，浮世浮生尔更浮。一寸白，二寸白，啄碎波纹声㶁㶁。呜呼此友兮堪相邀，石村沙市江烟遥。


蝶整莺齐不乱飞，好风吹雨上花啼。和宁门外沙如雪，且向江堤试马蹄。


陶河，陶河，江文萃蔡搔江莎。岸沙岩石相荡摩，异音同流烝涉波。东在梁，西在梁，缫风纷雾无斜阳。呜呼此友兮相与永，岛影忽翻水声并。


驰上平冈小打围，相公自控紫丝鞿。一鞭挥出三千骑，惊动流红窣窣飞。


西田下噀兮将荒，胡不归。彭泽洵美兮，唯柴桑其是思。米五斗兮何薄，带一束兮何卑。乾坤莽苍兮，怀有道之无期。山隩兮江冲，鱼龙波涛兮，芦人渔子犹怔忡。朝上英兮暮下雄，山林自有豪杰兮，白银水精之飞龙。


宾从行间锦作团，相公马上玉为山。今朝除却西湖好，天下无春似此间。


无马缠，无虾须，罗裙带，色色无。愿花变流沙，愿花变穿珠。蓼米，蓼米，秋风易摇入秋水，大平中期难屈指。


洞房暗薰结，谁作双蝴蝶。夫人独自梦，清露泣寒月。


鹭鸶，鹭鸶，三花两花乾雪飞。荷花净红叶净碧，轻来轻去掠寒霏。或孤翔，或孤立，落日横波脩影直。呜呼此友兮弥相敦，水衰石老秋容深。


夫人承主爱，不在鸳鸯帏。庭枫飘一叶，满眼贮秋悲。


鹤不胜癯汝更癯，平沙独立未为孤。雨花台上方知有，明月堂中竟省无。此夜吟风凭北固，何时乘月叩西湖。出头已解挑包走，试路西江问老夫。


江枫不敌寸心丹，何待霜雄吏自寒。满眼空空无一佛，举头在在有三官。毛端解运三千界，脚底常飞九万抟。凫茈馀根挑欲尽，莫忧鲁巷有颜箪。


叩阍凛凛疏三通，归社萧萧酒一钟。龙卧高阳呼不醒，鹏飞北海去无踪。无年及见安车召，有子能荒大国封。想见功名心未死，亦随江汉去朝宗。


二年不下竹匡床，枕损茅斋小米囊。吹起江风渡刘子，踏开荒草见王郎。胡湾此际谈三命，淝水何时战一场。他日中原公事了，与君同话此荒凉。


饭鼓逢逢睡起时，先生弟子总关扉。不妨堂下轻骑马，切莫江头浪典衣。且对灯花随雨落，任从苜蓿列盘稀。杜陵郑老襟期在，今昨那能定是非。


弩矢先驱导绣衣，芙蓉倒影动旌旗。行归容与螭头陛，且去摩挲岘首碑。吴帝城边逢此日，越王楼上忆他时。相烦问讯隆中陌，尚有当年草木知。


青藜半夜放光明，玉字金文下太清。举眼试看君行略，点头会尽我平生。运行胜景丁居丑，岁建昌期乙遇庚。四十五年如梦过，尚堪晚景见升平。


夹径长松耐凛冬，随溪觅路杳无穷。晓霜易滑荆桥上，朔雪难侵纸帐中。溪冷无鱼供酒客，林荒有鹿伴樵翁。江湖水泺多芦苇，不异飘鸿泊野风。


且把锄头且著书，懒随臣朔怖侏儒。车肠久自思怀橘，蓬首还应念执殳。未暇洞天寻小有，尽将世界付南无。不知南北东西后，肯寄书来问老夫。


汤子亲携宝鉴囊，路开春草见王郎。只今萍梗栖湓浦，畴昔松楸在建康。数转话端才历历，一生身世不茫茫。从今点破心间事，独对东风笑一场。


尘埃飞不到郊坰，山鹿溪鱼任意行。密径竹烟迷暮影，幽岩松露滴秋声。烧残野草斓斑黑，脱尽疏林隐约明。溪石棱棱波激激，水花红紫谢还生。


北窗睡起复西窗，心事悠悠付枕囊。日静无人惊燕雀，野青随意卧牛羊。愁中故自伤游子，别后还应忆漫郎。万里梅边寻斗米，夫君身世亦遑遑。


五曜循环十二宫，乾坤尽落往来中。竹罗书在人安在，姑射山空道不空。畴昔未能知本末，从今不复问穷通。东楼恣享湖山乐，三尺阑干万里风。


绕廊行听铎丁当，禾稻桑麻各一乡。竹影能令心洒落，溪声自与意清凉。门无惊鹿冲篱破，路有疏萤掠草光。才到斜阳生暮霭，满庭山露滴松香。


出门吹面已薰风，春在垂杨惨淡中。我辈不须悲聚散，此江元自有西东。日暄波暖鱼苗出，雨润泥融燕颔丰。尚可淹留成一醉，引杯说剑未输公。


世间无可似君诗，兔杵声寒露脚飞。颔下骊珠能夺取，袖中沧海更携归。久荒此事成疏懒，赖有斯人为发挥。佳处不随车马得，但扶古堞看斜晖。


但听清圆不觉喧，松床纸帐坦便便。草深雉子争烘日，树暖蜂雏懒趁烟。无事石头频打睡，有时村店暂逃禅。寻花问柳山前后，隐隐钟声暮已传。


搀天高柳意堂堂，柳外山长水亦长。百尺冰壶清彻底，一川云锦烂生光。暂看属玉摇波影，速驾麒麟入帝乡。宣曲宜春骖辇路，上林风味薄沙棠。


月落参横剥啄声，起惊新火到陈人。鬓随周爟年年改，心共商盘日日新。桐甑饭香增意气，草堂灯影换精神。侯家宫蜡晴烟起，公自他时作好春。


遥传碧落入新除，早向清都卜定居。金勒鸣珂班退后，玉堂挥翰酒醒馀。试听掣动铃绦响，惊看飞来锦帕舒。甘露堂前正秋色，集贤如堵望相如。


麦天一似菊花秋，涩雨痴风故作愁。幸自从来公不饮，何如乞与我销忧。胶胶扰扰谁能问，兀兀陶陶得即休。七泽五湖烟水阔，可容閒梦到沧洲。


白云黄鹤会相逢，湖北江南故楚宫。拭目文章王八座，叩头勋业赵三公。今朝侧耳听奇伟，何日投身佐事功。公到京师相记忆，芦花江上竹竿风。


小帘低捲一庵春，茗椀薰炉作意新。今日共欢何事酒，他年定托不孤邻。愁肠缭绕终难展，醉字横斜半失真。遥望江流横日脚，极思沙嘴问归津。


烟霜江汉雁南飞，鹦鹉洲前再拜辞。风劲周郎焚舰日，月明庾老上楼时。无言只共江声语，有意惟凭山色知。他日中原公事了，磨崖千丈要丰碑。


云似诸公簿领閒，不名阿堵但江山。秋风未白平生发，尊酒聊赪壮士颜。醉后参虚无咫尺，悲来天地总间关。归眠梦绕潇湘野，红叶黄花满望斑。


甘王楼下挽清晖，不到三湘识九疑。骨健任从波浪啮，眼空冷看市朝移。常怀一篑香炉日，不见三峰雪岭时。安得杜苏添此沈，相从地上作三奇。


忆昔同游金凤台，临高望远思悠哉。重来又作燕山别，不意翻为驿马催。宝藏元辉天上去，塞尘秋色鬓边来。归期已定终年约，莫遣丹心一寸灰。


不多风雨已秋容，惨澹斜阳湿晚红。长忆蘋风过归雁，更思烟浪拍垂虹。未应堂上烛能灭，所愿樽中酒不空。卷雪楼前卸帆日，却从天际望吴中。


海内堂堂见此公，孤高不与万夫同。身行宇宙东西遍，心彻乾坤表里通。莫共林泉谋老境，更看彝鼎篆新功。君王拊髀休长叹，亦有英豪在眼中。


风遣轻蒲趣去程，满江秋月碧纷纷。相看断雁情何极，同著征衫袂更分。千里固应俱对月，一樽安得再论文。从今竹枕蓬窗梦，不梦悬刀只梦君。


大夫离别莫心酸，痛饮长歌作壮颜。勿羡春江烧赤壁，须从夜碛度阴山。精神勃郁双眉上，功业轮囷十指间。看罢吴钩腾上马，临分小试出三关。


尘中拈出玉光明，追琢多年老更精。会使低头降志士，无令抵掌笑书生。此行原野霜风急，所过溪湖潦水平。鸿雁同天不同侣，为传好在与南卿。


绿玉珊珊密映门，双扉不受一丝尘。经函药鼎元无用，茗椀熏炉总是真。坐阅百年俱幻境，肯悬一榻贮閒身。麈毛挥罢无人语，静看冰壶一点春。


帝恩无吏肯承宣，雨露滂沱贮半天。璀璨两星同拱所，萧梢一骥独当先。驱驰足下千重茧，忠孝心头一寸田。孺子亭前见三隽，为言秋事亦茫然。


颍州丞相旧能名，传到云孙尚典型。月在澄潭心共白，山围宴坐眼同青。暂离方丈群仙侣，独抱黄庭一卷经。十顷玻璃能几许，看公击水渡南溟。


青坚堂下出香泉，历历春声到耳边。卷起白波滋舌本，养成黄气舞胎仙。帝觞他日分涓滴，家酿今朝养圣贤。饮罢铃绦应已制，汝阳乘此去朝天。


胸中道德五千文，聊借高堂发妙音。背倚飞楼怀古意，面临止水正人心。新荷此际敷青叶，稚柳他年贮绿阴。但使厨烟无太远，时来分座伴孤斟。


雨花台下晚江秋，曾对斜阳倒玉舟。自断我当归吊屈，不应君亦未封留。异时兵里同悲喜，今日樽前再劝酬。怅望佳人云暮合，空遗别恨与汤休。


弓刀陌上起征尘，行到潇湘春已深。柳子文章亲到眼，魏公池馆故沾襟。莫生去鲁迟迟想，且慰歌廉望望心。泷水浯溪江不隔，肯凭鲤尾寄佳音。


稍稍秋风吹客衣，浮云斜照送将归。摇开楚岸蝉方急，行到吴江雁已飞。直恐相思衣带缓，无令问讯驿书稀。一牛鸣地难倾倒，何况山川道路违。


相随骑尾紫游缰，各佩牛腰古锦囊。过眼风烟都领略，聚头灯火更平章。鹊枝赋罢骄横槊，蚓鼎联成倦倚墙。三读轩渠仍伎痒，亦撩草梦到池塘。


万安松槚已参天，属眼昆仍故宛然。荣尹堂前周两纪，甘王楼下跨三年。八风翻海如如定，一月当空在在圆。太极清都天尺五，柂牙捩转去翩翩。


心事何曾吐一分，鼓严早已报三声。元戎十乘公先启，野渡孤舟我自横。细看好山须少驻，缓摇柔橹莫多鸣。倘能黄鹤楼前见，安得春江尾柁行。


华屋沈沈燕不哗，绿阴悄悄树含花。旌旗照野元戎壮，礼乐充庭使者华。解袂莫辞双玉酒，同班行待五云车。金虬度彻阳关曲，佳月随人未肯斜。


二豪名字遍人间，未许痴儿见一斑。俯仰半生双鬓秃，是非千古寸心关。向来踪迹埋空谷，老去文章满道山。我有诗书三十乘，肯来相伴小窗閒。


一僧庞眉拄杖扶，自汲石泉浇茗盂。山深松树须髯古，寺老木鱼鳞甲枯。心閒逢人谢礼乐，身倦到枕即江湖。梦回石壁半斜照，蝙蝠打人山鸟呼。


胸中磊磈但江山，翠积灵台挹不乾。拂子折时无点滴，杖头转处涌波澜。收回晚照千岩静，放出灵光万壑寒。我欲登楼聊举眼，乾坤虽大不能宽。


不得扬州蟹蛤尝，江乡鱼味亦相当。自从南渡为生理，惭见东人说故乡。出火麦团犹雪白，带浆米饭更鹅黄。老人日日惟须此，长笑儿郎太楚伧。


落木寒声晚更悲，斜阳隐隐雾霏霏。并塘官路青莎合，带郭人家绿树围。莫遣风霜惊雁字，从教烟雨润凫衣。接䍦吹动肩楼耸，却下脩篁径里归。


恩波全似海波深，聊傍支流筑小亭。下映南山千丈影，上通云汉一河星。濠梁此日堪同乐，文沼何时共效灵。人意亦随鱼意好，一觥相对万荷青。


杯盘仓卒但随家，所赖龙山得孟嘉。略以诗声知律吕，敢于学海望津涯。精神霜后千头橘，风味新时一颗瓜。发白未应馀子识，汗青当有后人誇。


马喜名山去不停，半鞭驰度两峰青。飞来山鸟能言语，老去江梅尚典型。溪女半扉撩倦客，野僧三肃上孤亭。百滩流水苍烟上，倚尽斜阳且更听。


渡头脆柳不堪攀，岭背彫枫尚见斑。店小青旗低拂马，寺荒苍藓暗封关。但知鱼乐如吾乐，未必僧閒似我閒。忽忆去年今日处，楚山欲尽见秦山。


当日隆中事，它时渭上悲。出头知几度，弹指不多时。有客吟梁甫，何人表出师。姓庞名蕴者，应笑卧龙儿。


禹迹茫茫海会同，有谁管领自西东。侧身江汉归无所，开眼乾坤见有公。隐几三思筹去住，历阶再拜叩穷通。朝家有意寻幽侧，人在风烟惨淡中。


乱莎茁茁水皴皴，红叶黄花各自春。隔竹歌呼知叟醉，倚松疏懒见僧真。有时柏子捎衣落，无数松枝刺眼频。山顶斜阳才惨淡，草颠多露已横陈。


太仓宇宙久陈陈，合与英豪共作新。修造凤楼须有手，住持乌寺可无人。千官礼绝三司贵，一士心归万国春。藉与八风吹六翮，飞腾意度不无神。


两京乔木久秋风，甘露棠梨非汉宫。铁凤雕零周庙古，玉鱼流落汉陵空。朝催战鼓云埋阵，夜发戈船月照篷。宣德楼前清御道，明年元会纳群工。


六花飞堕九重天，冻折旌竿裂弩弮。不夜尝衔九龙烛，未春先贡八蚕绵。暂开晴色供前日，复作奇祥饯故年。留得馀生食贱麦，杨林江上海楼船。


千林秋叶深，此际有行人。握手恨无语，出门愁始新。殷勤一枝柳，聚散百年身。眺远情何极，兹来迹已陈。


马轻人健有秋容，飞到千岩万壑中。古殿含风寒佛骨，峻屏揭水注龙宫。行深野屦沾空翠，睡醒僧檐转晚红。弹指山川变光景，横江旌吹拥元戎。


缟夜寒辉花雨天，洒空飞羽箭离弮。普开薝卜诸天供，大展兜罗万里绵。见在十方惟此佛，后来千古说今年。乾坤正赖君调理，未用轻寻范蠡船。


高致想江湖，当庭植小芦。清风时自至，绿竹兴何殊。溉灌情偏重，琴尊赏不孤。朗吟应有趣，潇洒十馀株。


不见湘娥十二鬟，谁移白发上青山。云开上界珠宫阙，风堕游仙玉佩环。洄曲城孤千骑入，山阴兴尽一蓑还。万松岭下寒溪口，遥想梅花露半斑。


陈雷胶漆自平生，申甫藩宣共此行。夷则黄钟相律吕，南箕北斗对高明。蛟螭鳞甲摇千纛，虎豹牙须立万兵。千载难逢今日会，一杯且为故人倾。


自堕胞胎里，难逃造化中。一毫皆有数，三昧即无穷。消息深深见，机缄了了通。君能希八九，亦足问元功。


无嫌乌帽走黄尘，尘外尘中总有人。口但轻轻吹鸟毳，肠休轧轧转车轮。漫张明月清风眼，试玩游丝落絮身。半夜妙心花忽发，十方一刹现浑银。


合奏元和鼓吹声，旌幢交映两辕门。中台上相官仪重，大国诸侯礼数尊。一会星辰朝北极，八方风雨聚西坤。今朝宾主周旋地，千古英豪气象昏。


咳唾相闻地，江湖各一天。所思无物似，此去有人怜。身远何能近，心宽自觉便。难言知几许，回首意茫然。


縠纹绝似瀼西生，霜沫全如漱玉清。稍定心源渟夜气，即开耳界度秋声。旁观事有千端异，返照身无一点轻。一醉等閒千日过，清江安用白鸥盟。


扁舟西去苦匆匆，底事天回柂尾风。仓卒未应旗转脚，殷勤聊借浦栖鸿。半山烟雨骎骎暗，两岸霜林故故红。得意轻帆休笑我，去来等是一孤篷。


之子何方去，荆江上渚宫。颇知君笔力，能嗣我宗风。境熟拈来是，心圆触处通。赠之一转语，收了万年功。


不须薄浣少纤尘，时复閒行更脚轻。树有凉声常摵摵，灯无热意但荧荧。土松瘦菜从头长，地净幽泓澈底清。月化日迁人不觉，却于草木见先惊。


落日平西树起烟，乱山缺处水连天。城楼突兀栖云表，树影参差落眼前。倒引归心缠客病，欲随飞鸟渡平川。不辞茧足投微径，慰藉征行有晚蝉。


天上足官府，舍人何处归。世情伤幻化，道眼羡空飞。易合谁终始，难言有是非。九原如可作，来共立斜晖。


主人乞我短窗明，推挽清风堕两楹。千里坐安双脚稳，万金难买一轩清。扫除旧念无遗恨，收拾新工上短檠。幸有诸郎共料理，紧催灯火赴功名。


杜宇正呼急，程君来告辞。自怜吾老矣，敢问子何之。起柁指行在，求官鸣有司。归来定何日，秋事以为期。


邂逅识程子，牵连怀老坡。山林深自引，琴剑肯来过。春事已如许，客情将若何。舟行相风色，江面水方波。


相识虽非昔，相知不似今。岁寒三益友，金断两同心。半子来归叶，孤儿维事任。此间拈鼓笛，那更有凡音。


生死一大事，圣贤三致思。朝闻应夕可，春叶又秋枝。高眼世无比，点头人有谁。朔风吹槁野，天地亦含悲。


飘泊春馀絮，孤寒岁晚松。谁知文有虎，祇道士无龙。湓浦城相别，蚕丛国再逢。论心能几许，山水又重重。


古道在今世，今人离古心。延陵存一老，元祐得遗音。乐善稻粱熟，忧民江海深。二毛方五马，当代阻为霖。


斗绝重关险，星驰四牡騑。昕朝三劳遣，昼锦再光辉。距踊欢趋死，权奇饱欲飞。羌儿还解事，早送版图归。


穷达皆昨梦，死生同一波。幻身非我有，薄俗奈渠何。霜树柯茎少，江湖洲渚多。老来不禁泪，未忍过怀坡。


飘泊年家子，依归父执尊。不知分此袂，还更蹑谁门。欲语无言诉，相期有意存。何时凭水槛，凉夜倒清樽。


杳杳归无极，茫茫恨有馀。九原那可作，万事总成虚。汀草何尝歇，云山亦自如。此回真定别，无雁可传书。


礼乐华今日，江湖得此天。绣衣开使指，锦帐卷郎毡。峻岳车帷外，清湘簜节前。何如归禁籞，花柳自风烟。


穴出丹砂粒，川呈晕角辉。向来曾画诺，此去稍斜飞。若不吟红药，还应对紫薇。太公虽白发，西伯要同归。


草色动秋绿，松阴留晚清。日烘蝉吻燥，风助燕身轻。苍莽家千里，飘零酒一觥。客愁销不尽，还与暮烟生。


却背五城关，旁连七宝山。楚臣经夕宿，汉代入辰湾。花县成阴了，桃源觅路还。功名归晚节，矍铄上清班。


浦溆清溪绕，人家绿树围。竹墩森翠葆，莲荡乱红衣。薄雨生朝润，斜阳隐暮霏。桃花流水意，不在鳜鱼肥。


苦楝风方作，桃花水未生。逢村宜早住，趁路莫宵行。且止青春酒，频添碧涧羹。槐根并马骨，切勿厌官清。


风雨连三日，晨昏共一窗。天寒怜翠袖，夜永对青缸。有泪挥吴月，无船上楚江。梦寒元易断，钟静不须撞。


黔郡随山壤，卢溪上水舟。双眸长不夜，两鬓未全秋。制锦宁伤手，鸣琴自点头。武陵花赏遍，安稳上瀛洲。


索索风呼叶，萧萧雨打窗。遥思双白发，相对一残缸。梦落湘南浦，身浮浙右江。漏穷钟未断，犹自咽微撞。


窈窕孤山寺，光明大士龛。佛香时缥缈，茶味亦清甘。竹挺森千百，僧房并两三。全无兵火气，不似在淮南。


濯濯双引干，盘盘同结根。人知灵草木，天与好儿孙。妩媚花窥眼，婆娑秀此轩。门中福未艾，绕树更兰孙。


雨色昏何在，铃声怨阿谁。一朝人世改，万事帝心知。西去身虽脱，东边势更危。祇应南内里，不似上亭时。


一舸江湖外，风涛有是非。著身安实地，冷眼看危机。烟树何曾远，鸥群故自飞。若人能转物，满载月明归。


别乘非为辱，江陵稍近家。牙绯虽滞色，头白亦增华。见说堂前竹，胜如屋角花。脱身归到得，馀事总尘沙。


正统承周后，元臣在邺昌。治平扶嗣圣，乾道作兴王。指日恢中土，何时过故乡。新堂标昼锦，门下有欧阳。


主去朝行在，花留伴此亭。别催心衮衮，春搅思冥冥。此事须丘壑，何人嗣典型。但当添种竹，相对北山青。


已恨此身多，将如之子何。自甘吾潦倒，真恐汝蹉跎。身老便孤睡，家贫喜自歌。辎軿他日见，各想旧婆娑。


缑氏吹箫远，王家奕叶光。昔多称建业，今独盛安阳。泰华何曾老，江河各自长。一名重两火，与宋大休祥。


眸子发孤照，太空无阻修。万波争赴海，一嶂直当楼。渺渺怜身小，茫茫觉世浮。斜阳攲埤堄，随意数行舟。


落日寒山里，荒烟野寺中。僧垣水衣白，佛座藓花红。舍后蜂糖熟，门前雁米丰。夜长难早睡，拥被听松风。


昨夜一叶落，秋风江汉波。晶晶红日淡，惨惨素烟多。世事今如此，吾曹可若何。凄凉聊系棹，一和大风歌。


岛屿深沉碧，溪花淡薄红。连山收宿雨，当户进凉风。暮霭孤村外，斜阳一笛中。西山起明月，未放酒杯空。


一路皆平坦，今朝稍屈盘。仆饥争小店，桥断拣枯滩。处处山都好，家家酒不酸。人生各有地，所乐是长安。


曲肱真事业，袖手大文章。想子归家急，如吾舍世忙。何时见丞相，几日上瞿唐。见问宜多说，不言君亦忘。


市井虽聊尔，风光略胜他。稻田方稍稍，瓦屋渐多多。得路皆平地，逢山但浅坡。日斜烟欲集，将奈晚寒何。


今日青阳路，行行不忍过。人家茅屋少，原野稻田多。树木连苍色，陂塘湛碧波。斜阳攲半岭，将奈镜亭何。


尚象子生子，高风新又新。昔看三桧戏，今见一槐春。父祖有家法，典型如老人。傍观应自肯，自肯乃方亲。


昔欲全家托，今惟只影依。任从龟左顾，独自鹊南飞。灾浅谋三至，心危泣百挥。英豪天下少，不敢废依归。


冈背车痕乱，崖阴马足黏。地炉茶带苦，幔店酒多甜。水减溪身瘦，冰凝树角铦。衣篝都已尽，无可更重添。


祖予尚闭户，景文当入山。未能黄绮外，姑在尚彭间。眼到风尘暗，头依树石斑。曹溪有正路，飞倦要知还。


闻说前年事，分明是偶然。群雄誇好手，万事有苍天。浪沫埋椿木，波声撼战船。萧条苦斗者，挥泪立江边。


元衮催韩觐，锵鸾迟甫归。无功生静福，有道正危机。弃智轻观世，忘言妙格非。五车书满腹，字字莫相违。


稍稍云气散，溶溶山态回。翠旌千丈立，宝障百重开。此地真堪老，何时遂得来。海中蛟蜃恶，吾不问蓬莱。


风起云飞志，包含具善邻。试看公出手，毋谓我无人。挥羽思平魏，登场决并秦。功成身莫退，小驻八千春。


稷契伊周后，功名事业谁。眼惊希世杰，心喜太平时。不老池边凤，长生印上龟。旂常书不尽，太庙有宗彝。


运泰风云合，名高泰华秋。杓衡方北指，江汉已东流。寡祐良臣死，钟情志士忧。惊心波浪里，不见济川舟。


道德平生足，功名岁晚成。挂冠方再表，负杖忽三声。乐寿兼仁智，哀荣备死生。我家无故老，不忍见公倾。


濠楚前通泗，舒庐内接和。眼看花靥渡，梦想白沟河。火德时方盛，金行数不多。儒臣且经略，未要载赓歌。


特起西南纪，孤飞五十年。名登千佛顶，位亚六阶躔。文社尊韩伯，经门事董先。山川有冥会，公在孝廉阡。


大庆通宣德，西华近保和。草荒朱雀道，沙壅护龙河。九庙烟尘暗，七陵风露多。君王既神武，父老莫悲歌。


风动旗千干，霜明甲万联。愁边悲有泪，幽燧冷无烟。杀气藏金钺，台光照玉船。元丰韩相国，故事讲军前。


列圣兼仁武，随时议战和。伫开新日月，重照旧山河。西北浮云敛，东南王气多。大唐功十二，一一付铙歌。


北海鲲从化，南枝蚁战勋。宋龟灵自困，周蝶梦谁分。外物不可必，此形何足云。劳生竟不觉，幻境徒纷纷。


扰扰千支水，攒攒一簇村。牛羊纷下括，鹅鸭闹争门。晚径飘松子，秋田长稻孙。霜天好风日，壮士铁衣温。


陆路如蛙钝，江流似马驰。不嫌君去速，只恨我来迟。儿女三杯酒，溪山五字诗。英豪到此地，莫更问何时。


野屋流寒水，春星带草堂。忘机对芳草，驻屐近薇香。农事空山里，柴门古道傍。眼前今古意，看剑引杯长。


何处难忘酒，生民太困穷。百无一人饱，十有九家空。人说天方解，时和气自丰。此时无一盏，入地诉英雄。


田舍清江曲，柴扉扫径开。野花乾更落，水鸟去仍回。渺渺春风见，冥冥细雨来。幽栖身懒动，坐稳兴悠哉。


何处难忘酒，英雄太屈蟠。时违聊置畚，运至即登坛。梁甫吟声苦，干将宝气寒。此时无一盏，拍碎玉阑干。


景运开乾德，升平到政和。七星摇帝座，两界隔天河。义士何曾少，谋夫不在多。鲤鱼长尺半，恐有扣牛歌。



        浮云在空碧，来往议阴晴。荷雨洒衣湿，蘋风吹袖清。鹊声喧日出，鸥性狎波平。山色不言语，唤醒三日酲。

      

何处难忘酒，奸邪太陆梁。腐儒还有郦，好汉总无张。曹赵扶开国，王徐卖靖康。此时无一盏，泪滴海茫茫。


鼎待周公定，羹须傅说和。上方资羽翼，谁解废江河。志定功应就，时来力不多。晋公门下客，豫制凯旋歌。



        山高树多日出迟，食时雾露且雰霏。马蹄已踏两邮舍，人家渐开双竹扉。冬青匝路野蜂乱，荞麦满园山雀飞。明朝大江送吾去，万里天风吹客衣。

      

何处难忘酒，蛮夷太不庭。有心扶白日，无力洗苍溟。豪杰将斑白，功名未汗青。此时无一盏，壮气激雷霆。



        池塘生春草，梦中共、水仙相识。细拨冰绡，低沈玉骨，搅动一池寒碧。吹尽杨花，糁毡消白。却有青钱，点点如积。渐成翠、亭亭如立。汉女江妃入奁室。掰破靓妆拥出。夜月明前，夕阳敧後，清妙世间标格。中贮琼瑶汁。才嚼破、露飞霜泣。何益。未转眼，度秋风，成陈迹。

      


        落尽斜阳，尚有些、断霞残影。甚弯环、东溪西巷，南岩北岭。行熟更教羊引著，睡浓却被鸦惊醒。渐孤村、树暗颤山敧，霜风冷。人世里，嫌他蠢。牛背上，输他稳。但芒鞋一緉，蓑衣一领。五脏荒陂蔬荐口，双髽幽崦花漫顶。虽云乌、月黑路蒙笼，何曾窘。

      


        生縠平铺，吹不起、轻风无力。西江上、斗牛相射，水天一色。二妙风流今代少，一时光价何时息。更绛霄、白日下云軿，芙蓉客。整飞驭，成得得。寻前约、宽忆忆。正云飞雨卷，旧红新碧。茁茁抽长荷柄绿，毵毵吐净杨花白。渐衣篝、香润入梅天，红绡湿。

      


        冰壶秋月，去了潘郎，传到梁老。骑马乘船，麾斥五湖三岛。任捎云，兼拂日，拽蛟龙、鳞鬣都推倒。向尘中，分付高人胜士，把云烟扫。乾坤巧。自苍筠无汗，乌锥无刃，此为至宝。第一君门通表。书囊谏草。第二文章扬事业，第三编简摅怀抱。千百般，终久被他磨了。

      


        萧萧乌帽黄衫。烟水拍云岩。风清月白，一双碧眼莹秋潭。四海九州，茫茫东北，渺渺西南。松霜杉露毵毵。龙门隔如参井，青城佳气与天参。蔽山充野，牡丹红外茯苓甘。鹤顶凝丹，隙驹蹀躞，尽百年闲。乾坤云海风帆。谯名定，涪陵人。受道于伊川。后弃乡里，隐河洛。复归蜀，居青城之老人村，至今尚存。

      


        淮海一星出，分野到梁州。玉京群帝朝斗，公在列仙流。尽扫欃枪格泽，高拱紫微太乙，霞佩拂红裯。非雾非烟里，永侍绀云裘。日南至，月既望，寿君侯。梅花满眼，一朵聊当一千秋。半夜玉堂承诏，翼旦路朝宣册，归去作班头。风净瞿唐峡，安稳放行舟。

      


        一轮明月，古人心万年，更寸心存。沧海化为黄土，心不成尘。杳杳兴亡成败，满乾坤、未见知音。抚阑干、欲唤英魂，沈沈又没人应。无聊敧枕搔首，梦庐中坛上，一似平生。共挽长江为酒，相对同倾。不觉霜风敲竹，睡觉来、海与愁深。拂袖去，塞北河西，红尘陌上寻人。

      


        整顿乾坤，恨无袖、回旋不足。须付与、腰金叠赤，面槐参绿。功业岂无人可了，英豪自有心相伏。自孤窗、寒烛听经纶，常三复。举大白，倾醽醁。为公起，歌此曲。曲中意惟有，斯贤堪属。萱草喜除烦恼障，莲花妙享清凉福。愿年年、团扇弄生绡，长如玉。

      


        柳梢无雪受风吹。绿垂垂。乳鸦啼。直下蒲萄，春水未平堤。却似今年春气早，白团扇，已相宜。红巾当日鸟衔飞。曲江湄。暮春时。孔雀麒麟，交蹙绣罗衣。何似野堂陪胜客，花影外，竹影移。

      


        云巘在空碧，天宇共高明。重阳易得风雨，今日不胜晴。天为两朝元老，付与四时佳节，不动一丝尘。香霭洗金戟，飞雾洒霓旌。山鸣叶，江动石，总欢声。剑关玉垒千载，谁见此升平。细看尊前万蕊，相映眉间一点，黄气郁骎骎。江汉下淮海，都赖一长城。

      


        水风轻，吹不皱。上下浮光，两镜光相就。云锦摇香吹散酒。细听清谈，玉屑津津嗽。明月前，斜阳后。竹露秋声，拂拂寒生袖。掇取湖山聊入手。紫阁黄扉，到了终须有。

      


        细数十年梦，十处过中秋。今年清梦，还在黄鹤旧楼头。老子个中不浅，此会天教重见，今古一南楼。星汉淡无色，玉锦倚空浮。带秦烟，萦楚雾，熨江流。关河离合南北，依旧照清愁。想见姮娥冷笑，笑我归来霜鬓，空敝黑貂裘。把酒问清影，肯去伴沧洲。

      


        寒江凝碧。是谁翦作梨花出。花心犹带江痕湿。轻注香腮，却是桃花色。飞来飞去何曾密。疏疏全似新相识。横吹小弄梅花笛。看你飘零，不似江南客。

      


        晚嶂倚斜日，秋树战悲风。一泓绀紫澄碧，中有睡蛟龙。散作清溪明玉，激上以流水，两电乱寒空。抛却红尘袂，飞入妙光宫。佛国大，天溥博，地含洪。空岩乱壑递响，珠影动金容。万古碧潭空界，一点青霄明月，涝漉总无功。云散殿突兀，风动铎丁东。

      


        江水去无极，无地有青天。怒涛汹涌，卷浪成雪蔽长川。一望扬州苍莽，隐见烟竿双矗，何处卷珠帘。落日瓜洲渡，鸿鹭满风前。古战场，皆白草，更苍烟。清平犹有遗恨，久矣在江边。北固山前三杰，遥想当年意气，XX昵中原。上马促归去，风堕接罗翩。

      


        细数十年梦，十处过中秋。今年清梦，还在黄鹤旧楼头。老子个中不浅，此会天教重见，今古一南楼。星汉淡无色，玉锦倚空浮。带秦烟，萦楚雾，熨江流。关河离合南北，依旧照清愁。相见姮娥冷笑，笑我归来霜鬓，空敝黑貂裘。把酒问清影，肯去伴沧洲。

      


        风流太守。未春先试回春手。天寒修竹斜阳后。翠袖中间，忽有人红袖。天香国色浓如酒。且教青女休僝僽。梅花元是群花首。细细商量，只怕梅花瘦。

      


        方丈维摩，蒙衲被、都齐不省。空怅望、锦裘绣帽，玉珂金镫。十月小春逢此日，一时胜事输公等。问短衣、匹马射南山，何人肯。山暮紫，峰如笋。江寒碧，沙如粉。望塞鸿杳杳，水遥天永。饮罢不妨瓶屡卧，归来自有风吹醒。试断桥、流水月明边，寻疏影。

      


        江水去无极，无地有青天。怒涛汹涌，卷浪成雪蔽长川。一望扬州苍莽，隐见烟竿双矗，何处卷珠帘。落日瓜洲渡，鸿鹭满风前。古战场，皆白草，更苍烟。清平犹有遗恨，久矣在江边。北固山前三杰，遥想当年意气，昵中原。上马促归去，风堕接䍦翩。

      


        雨润梨花雪未干。犹自有春寒。不如且住，清明寒食，数日之间。想君行尽嘉陵水，我已下江南。相看万里，时须片纸，各报平安。

      


        寻遍江南麓。只有斑斑野菊。梅花不遇我心悲，一枝得见，便是一年足。微香来自横网竹。飞度寒溪曲。落路寻人借问，谢他指向深深谷。

      


        凌乱败荷，既似沙莞，又如淝水。颠倒旌旗都靡。馀花欹谢，又似乌江，骓兮不逝。虞兮奈尔。凋柳萧骚，又如轵道，故老何颜对。因缘断。时节转。自然如彼。自然如此。水边沙际。芦花摇曳。唤住行人，蓼花妩媚。引翻游子。又似江都酣夜延秋，建业望仙结绮。月下心飞，风前骨醉。共蘋花得意。今看昔、后看今未。一回头，已百弹指。

      


        纸张梅花，有丛桂、又有修竹。是何声、雪飘远渚，泉鸣幽谷。红蓼白苹须拂袖，馀音尚带清香馥。挽素娥青女、问飞琼，谁家曲。韩退之，欧永叔。惚兮恍，恍兮惚。试侧耳，山常似黛，水常如玉。颜子操中何足怨，醉翁徽外无人续。正青天、明月上东南，芳时足。

      


        帘不卷。人难见。缥缈歌声，暗随香转。记与三五少年，在杭州、曾听得几遍。唱到生绡白团扇。晚凉初、桐阴满院。待要图入丹青，奈无缘识如花面。

      


        眼将穿，肠欲裂。声声似向春风说。春色飘零，自是人间客。不成泪，都成血。朝朝暮暮何曾歇。叫彻斜阳，又见空山月。

      


        驿尘飞，天意紧。香雪芝封，犹带吴泥润。昨夜宝奁开玉镜。一点西风，便觉寒秋近。白苹洲，红蓼径。风露凄清，快促黄金镫。叠叠重重听好信。掷了碧油幢，更掷双堂印。

      


        寒江凝碧。是谁翦作梨花出。花心犹带江痕湿。轻注香腮，却是桃花色。飞来飞去何曾密。疏疏全似新相识。横吹小弄梅花笛。看你飘零，不似江南客。

      


        何药能医肠九回。榴莲不似蜀当归。却簪征帽解戎衣。泪下猿声巴峡里，眼荒鸥碛楚江涯。梦魂只傍故人飞。

      


        琉璃殿暖香浮细，翡翠帘深卷燕迟，夕阳芳草小亭西。间纳履，见十二个粉蝶儿飞。一个恋花心，一个搀春意。一个翩翻粉翅，一个乱点罗衣。一个掠草飞，一个穿帘戏。一个赶过杨花西园里睡，一个与游人步步相随。一个拍散晚烟，一个贪欢嫩蕊，那一个与祝英台梦里为期。



        插花饮酒何妨事，樵唱渔歌不碍时。

      


        红疏疏。紫疏疏。可惜飘零著地铺。春残心转孤。莺相呼。燕相呼。楼下垂杨遮得乌。倚阑人已无。

      


        村寺钟声度远滩，半轮残月落山前。徐徐拨棹却归湾，浪叠朝霞锦绣翻。渔弟渔兄喜到来，波官赛却坐江隈。椰榆杓子木瘤杯，烂煮鲈鱼满案堆。

      


        霜花零落全稀。不成飞。寒水溶溶漾漾、软琉璃。红未涌，青已露，白都晞。□□□□沙暖、戏凫鹥。

      


        罢修儒业罢修真，养拙藏愚春复春。到老不疏林里鹿，平生难见日边人。洞桃深处千林锦，岩雪铺时万草新。深谢名贤远相访，求闻难博凤为邻。

      


        事茫茫、赤壁半帆风，四海忽三分。想苍烟金虎，碧云铜爵，恨满乾坤。郁郁秣陵王气，传到第三孙。风虎云龙会，自有其人。朱颜二十有四，正锦帏秋梦，玉帐春声。望吴江楚汉，明月伴英魂。浥浥小桥红浪湿，抚虚弦、何处得郎闻。雪堂老，千年一瞬，再击空明。

      


        山青青。水青青。两岸萧萧芦荻林。水深村又深。风泠泠。露泠泠。一叶扁舟深处横。垂杨鸥不惊。

      


        方圆不定性空求，东注沧溟早晚休。高截碧塘长耿耿，远飞青嶂更悠悠。潇湘月浸千年色，梦泽烟含万古愁。别有岭头呜咽处，为君分作断肠流。

      


        花上插苍碧，花下走清湍。浓霜深覆残雪，更有月相参。似我竹溪茅屋，欲晓未明天气，扶杖绕篱看。秦楚五千里，何处是江南。饶风下，人不断，马相连。颇尝见有此客，相属意忄卷々。欲为横吹出塞，无处可寻羌管，短策叩征鞍。策断征鞍裂，惊堕玉毵毵。

      

阴符宝字逾三百，道德灵文止五千。今古上仙无限数，尽于此处达真诠。


西山白虎正猖狂，东海青龙不可当。两兽捉来令死斗，鍊成一块紫金霜。


三才相盗食其时，此是神仙道德机。万化既安诸虑息，百骸俱理證无为。


求生本自无生，畏灭何曾暂灭。眼见不如耳见，口说争如鼻说。


坎电烹轰金水方，火发昆崙阴与阳。二物若还和合了，自然丹熟遍身香。


欧冶亲传铸剑方，莫耶金水配柔刚。鍊成便会知人意，万里诛妖一电光。


人我众生寿者，宁分彼此高低。法身通照没吾伊。念念体分同异。见是何曾是是，闻非未必非非。往来诸用不相知。生死谁能碍你。


妄想不须强灭，真如何必希求。本源自性佛齐修。迷悟岂拘先后。悟则刹那成佛。迷则万劫沦流。若能一念契真修。灭尽恒沙罪垢。


不识阳精及主宾，知他那个是疏亲。房中空闭尾闾穴，误杀阎浮多少人。


道自虚无生一气，便从一气产阴阳。阴阳再合生三体，三体重生万物昌。


梦谒西华到九天，真人授我指玄篇。其中简易无多语，只是教人鍊汞铅。


雪山一味好醍醐，倾入东阳造化炉。若过昆崙西北去，张骞方得见麻姑。


丹是色身至宝，炼成变化无穷。更于性上究真宗。决了死生妙用。不待他身后世，现前获福神通。自从龙虎著斯功。尔后谁能继踵。


虚心实腹义俱深，只为虚心要识心。莫若鍊铅先实腹，且教守取满堂金。


卦中设象本仪形，得象忘言意自明。后世迷徒惟泥象，却行卦气望飞升。


未鍊还丹莫入山，山中内外尽非铅。此般至宝家家有，自是愚人识不全。


吾家本住石桥北，山镇水关森古木。桥下涧水彻昆崙，山下有泉香馥郁。吾居山内实堪誇，遍地均栽不谢花。山北穴中藏猛虎，出窟哮吼生风霞。山南潭底隐蛟龙，腾云降雨山濛濛。二兽相逢斗一场，玄味隐伏皆真祥。景堪美，吾暗喜，自斟自酌醺醺醉。醉弹一曲无弦琴，琴里声声教仔细。可煞醉后没人知，昏昏默默恰如痴。仰观造化工夫妙，日还西出月东归。天是地，地是天，反覆阴阳合自然。识得五行颠倒处，指日升霞归洞天。黄金屋，白玉椽，玉女金童日侍前。南辰北斗分明布，森罗万象现无边。无昼夜，要绵绵，聚散周天火候全。若问金丹端的处，寻师指破水中铅。木生火，金生水，水火须分前后队。要辨浮沉识主宾，铅银砂汞方交会。有刚柔，莫逸意，知足常足归本位。万神齐贺太平年，恁时国富民欢喜。此个事，好推理，同道之人知此义。后来一辈学修真，只说存养并行气。在眼前，甚容易，得服之人妙难比。先且去病更延年，用火烹煎变阳体。学道人，去思已，休问旁门小法制。只知目下哄得人，不觉自身暗憔悴。劝后学，须猛絷，莫徒抛家住他地。妙道不离自家身，岂在千山并万水。莫因循，自贪鄙，火急寻师觅玄旨。在生若不学修行，未必来生甚胎里。既有心，要终始，人生大事惟生死。皇天若负道心人，令我三涂为下鬼。


前弦之后后弦前，药味平平气象全。采得归来炉里锻，锻成温养似烹鲜。


咽津纳气是人行，有药方能造化生。鼎内若无真种子，犹将水火煮空铛。


八月十五玩蟾辉，正是金精壮盛时。若到一阳来起复，便堪进火莫延迟。


未鍊还丹须急鍊，鍊了还须知止足。若也持盈未已心，不免一朝遭殆辱。


休泥丹灶费工夫，鍊药须寻偃月炉。自有天然真火用，不须柴炭及吹嘘。


契论经歌讲至真，不将火候著于文。要知口诀通玄处，须共神仙子细论。


饶君聪慧过颜闵，不遇师传莫强猜。只为丹经无口诀，教君何处结灵胎。


安炉立鼎法乾坤，锻鍊精华制魄魂。聚散氤氲为变化，敢将玄妙等闲论。


火生于木本藏锋，不会钻研莫强攻。祸发只因斯害己，要须制伏觅金翁。


三十文爻七十武，二百六十分明数。首尾须教用武烹，中间文火温温煮。炉中鍊出五彩光，赫赫一粒大如黍。将来掌上和壳吞，逍遥永作真仙侣。


不移一步到西天，端坐诸方在目前。项后有光犹是幻，云生足下未为仙。


三五一都三个字，古今明者实然稀。东三南二同成五，北一西方四共之。戊己自居生数五，三家相见结婴儿。婴儿是一含真气，十月胎圆入圣基。


草木阴阳亦两齐，若还缺一不芳菲。初开绿叶阳先唱，次发红花阴后随。常道只斯为日用，真源返覆有谁知。报言学道诸君子，不识阴阳莫强嗤。



        见了真空空不空，圆明何处不圆通。根尘心法都无物，妙用方知与物同。

      

黄芽白雪不难寻，达者须凭德行深。四象五行全藉土，三元八卦岂离壬。鍊成灵质人难识，消尽阴魔鬼莫侵。欲向人间留秘诀，未闻一个是知音。


莫把孤阴为有阳，独修一物转羸尪。劳形按引皆非道，鍊气餐霞总是狂。毕世谩求铅汞伏，何时得见虎龙降。劝君穷取生身处，返本还元是药王。


休鍊三黄及四神，若寻众药便非真。阴阳得类归交感，二八相当自合亲。潭底日红阴怪灭，山头月白药苗新。时人要识真铅汞，不是凡砂及水银。


要知产药川源处，只在西南是本乡。铅遇癸生须急采，金逢望远不堪尝。送归土釜牢封闭，次入流珠厮配当。药重一斤须二八，调停火候托阴阳。


虎跃龙腾风浪粗，中央正位产玄珠。果生枝上终期熟，子在胞中岂有殊。南北宗源翻卦象，晨昏火候合天枢。须知大隐居廛市，何必深山守静孤。



        佛性非同异，千灯共一光。增之宁解溢，减著且无伤。取舍皆为过，焚漂总不妨。见闻知觉法，无一可猜量。

      


        蕴谛根尘空色，都无一法堪言。颠倒之见已尽，寂静之体翛然。

      

此法真中妙更真，都缘我独异于人。自知颠倒由离坎，谁识浮沉定主宾。金鼎欲留朱里汞，玉池先下水中银。神功运火非终夕，现出深潭日一轮。


人生虽有百年期，寿夭穷通莫预知。昨日街头犹走马，今朝棺内已眠尸。妻财遗下非君有，罪业将行难自欺。大药不求争得遇，遇之不鍊是愚痴。



        终日行不曾行，终日坐何曾坐。修善不成功德，造恶元无罪过。时人若未明心，莫执此言乱做。死后须见阎王，难免镬汤碓磨。

      


        万物纵横在目前，随他动静任哗欢。圆明定慧终无染，似水生莲莲自乾。

      


        堪笑我心，如顽如鄙。兀兀腾腾，任物安委。不解修行，亦不造罪。不曾利人，亦不私己。不持戒律，不徇忌讳。不知礼乐，不行仁义。人间所能，百无一会。饥来吃饭，渴来饮水。困则打睡，觉则行履。热则单衣，寒则盖被。无思无量，何忧何喜。不悔不谋，无念无意。凡生荣辱，逆旅而已。林木栖鸟，亦可为比。来且不禁，去亦不止。不避不来，无赞无毁。不厌丑恶，不羡善美。不趣静室，不远闹市。不说人非，不夸己是。不厚尊崇，不薄贱稚。亲爱冤仇，大小内外。哀乐得丧，钦侮险易。心无两睹，坦然一揆。不为福先，不为祸始。感而后应，迫而后起。不畏锋刀，焉怕虎兕。随物称呼，岂拘名字。眼不就色，声不来耳。凡所有相，皆属妄伪。男女形声，悉非定体。体相无心，不染不碍。自在逍遥，物莫能累。妙觉光圆，映彻表里。包裹六极，无有遐迩。光兮非光，如月在水。取舍既难，复何比拟。了兹妙用，迥然超彼。或问所宗，此而已矣。

      


        三界惟心妙理，万物非此非彼。无一物非我心，无一物是我己。

      


        刑德同生杀，加临二八门。丹砂宜沐浴，神水灌灵根。闭兑留金汞，禁关养魄魂。不须行火候，炉里自温温。

      


        我不异人，人心自异。人有亲疏，我无彼此。水陆飞行，等观一体。贵贱尊卑，首足同己。我尚非我，何尝有你。彼此俱无，众泡归水。

      


        三十文爻七十武，二百六十分明数。首尾须教用武烹，中间文火温温煮。炉中炼出五彩光，赫赫一粒大如黍。将来掌上和壳吞，逍遥永作真仙侣。

      


        学仙须是学天仙，惟有金丹最的端。二物会时情性合，五行全处虎龙蟠。本因戊己为媒聘，遂使夫妻镇合欢。只候功成朝北阙，九霞光里驾祥鸾。

      


        见物便见心，无物心不现。十方通塞中，真心无不遍。若生知识解，却成颠倒见。睹境能无心，始见菩提面。

      


        佛即心兮心即佛，心佛从来皆妄物。若知无佛复无心，始是真如法身佛。法身佛，没模样，一颗圆光含万象。无体之体即真体，无相之相即实相。非色非空非不空，不动不静不来往。无异无同无有无，难取难舍难听望。内外圆通到处通，一佛国在一沙中。一粒沙含大千界，一个身心万个同。知之须会无心法，不染不滞为净业。善恶千端无所为，便是南无及迦叶。

      


        火记六百篇，十月如转毂。朝昏各一卦，屯蒙相趁逐。子时发阳火，二百一十六。午时起阴爻，十八八个足。铅消汞自乾，熏蒸丹已熟。阴尽变纯阳，体貌如琼玉。

      


        曹溪一水分千派，照古澄今无滞碍。近来学者不穷源，妄指蹄洼为大海。雪窦老师达真趣，大震雷音椎法鼓。狮王哮吼出窟来，百兽千邪皆恐惧。或歌诗，或语句，丁宁指引迷人路。言辞磊落义高深，击玉敲金响千古。争奈迷人逐境留，却将言相寻名数。真如实相本无言，无下无高无有边。非色非空非二体，十方尘刹一轮圆。正定何曾分语默，取不得兮舍不得。但於诸相不留心，即是如来真轨则。为除妄相将真对，妄若不生真亦晦。能知真妄两俱非，方得真心无罣碍。无罣碍兮能自在，一悟顿消穷劫罪。不施功力证菩提，从此永离生死海。吾师近而言语畅，留在世间为榜样。昨宵被我唤将来，把鼻孔穿放杖上。问他第一义如何，却道有言皆是谤。

      


        如来禅性如水，体静风波自止。兴居湛湛常清，不独坐时方是。今人静坐取证，不道全在见性。性於见里若明，见向性中自定。定成慧用无穷，是名诸佛神通。几欲究其体用，但见十方虚空。空中杳无一物，亦无希夷恍惚。希恍既不可寻，寻之却成乖失。只此乖失两字，不可执为凭据。本心尚乃如空，岂有得失能所。但将万法遣除，遣令净尽无馀。豁然圆明自现，便与诸佛无殊。色身为我桎梏，且恁和光混俗。举动一切无心，争甚是非荣辱。生身只是寄居，逆旅主号毗卢。毗卢不来不去，乃知生灭无馀。或问毗卢何似，只为有相不是。眼前叶叶尘尘，尘叶非同非异。况此尘尘叶叶，个个释迦迦叶。异则万籁皆鸣，同则一风都摄。若要认得摩尼，莫道得法方知。有病用他药疗，病差药更何施。心迷须假法照，心悟法更不要。又如昏镜得磨，痕垢自然灭了。本为心法皆妄，故令难尽诸相。诸相离了何如，是名至真无上。若欲庄严佛土，平等行慈救苦。菩提本愿虽深，切莫相中有取。此为福慧双圆，当来授记居先。断常纤尘有染，却於诸佛无缘。翻念凡夫迷执，尽被情爱染习。只为贪著情多，常生胎卵化湿。学道须教猛烈，无情心刚似铁。直饶父母妻儿，又与他人何别。常守一颗圆光，不见可欲思量。万法一时无著，说甚地狱天堂。然后我命在我，空中无升无堕。出没诸佛土中，不离菩提本坐。观音三十二应，我当亦从中证。化现不可思议，尽出逍遥之性。我是无心禅客，凡事不会拣择。昔时一个黑牛，今日浑身总白。有时自歌自笑，傍人道我神少。争知被褐之形，内怀无价之宝。更若见我谈空，恰似囫囵吞枣。此法唯佛能知，凡愚岂解相表。兼有修禅上人，只学闹口合唇。夸我问答敏急，却元不识主人。盖是寻枝摘叶，不解穷究本根，得根枝叶自茂，无根枝叶难存。便逞已握灵珠，转於人我难除。与我灵源妙觉，远隔千里之殊。此辈可伤可笑，空说积年学道。心高不肯问人，枉使一生虚老。乃是愚迷钝根，邪见业重为因。若向此生不悟，后世争免沉沦。

      


        贫儿衣中珠，本自圆明好。不会自寻求，却数他人宝。数他宝，终无益，只是教君空费力。争如认取自家珍，价值黄金千万亿。此宝珠，光最大，遍照三千大千界。从来不解少分毫，刚被浮云为障碍。自从认得此摩尼，泡体空花谁更爱。佛珠还与我珠同，我性即归佛性海。珠非珠，海非海，坦然心量包法界。任你尘嚣满眼前，定慧圆明常自在。不是空，不是色，内外皎然无壅塞。六通神慧妙无穷，自利利他宁解极。见即了，万事毕，绝学无为度终日。怕兮如未兆婴儿，动止随缘无固必。不断妄，不修真，真妄之心总属尘。从来万法皆无相，无相之中有法身。法身即是天真佛，亦非人兮亦非物。浩然充塞天地间，只是希夷并恍惚。垢不染，光自明，无法不从心里生。心若不生法自灭，即知罪福本无形。无佛修，无法说，丈夫智见自然别。出言便作狮子鸣，不似野牛论生灭。

      


        国富民安后，修成体属乾。凝神归妙道，抱一守丹田。去住浑无碍，升腾任自然。九年功满日，独步大罗仙。

      


        未炼还丹莫入山，山中内外尽非铅。此般至宝家家有，自是愚人识不全。

      


        一轮明月当虚空，万国清光无障碍。收之不聚拨不开，前之不进后不退。彼非远兮此非近，表非外兮里非内。同中有异异中同，问你傀儡会不会。

      


        东方青龙西白虎，南面朱雀北玄武。四兽狰狞不可当，定计将军能作主。两手擒来合战时，正见中秋月当午。杀气惊天动鬼神，用尽周星震区宇。须臾战罢兵器收，产颗明珠号真土。

      


        鱼兔若还入手，自然忘却筌蹄。渡河筏子上天梯。到彼悉皆遗弃。未悟须凭言说，悟来言说皆非。虽然四句属无为。此等何须脱离。

      


        二八谁家姹女，九三何处郎君。自称木液与金精。遇土却成三姓。更假丁公锻炼，夫妻始结欢情。河车不敢暂留停。运入昆仑峰顶。

      


        人我众生寿者，宁分彼此高低。法身通照没吾伊。念念体分同异。见是何曾是是，闻非未必非非。往来诸用不相知。生死谁能碍你。

      


        若要真铅留汞，亲中不离家臣。木金间隔会无因。须仗媒人勾引。本性爱金顺义，金情恋木慈仁。相吞相陷却相亲。始觉男儿有孕。

      


        妄想不须强灭，真如何必希求。本源自性佛齐修。迷悟岂拘先后。悟则刹那成佛，迷则万劫沦流。若能一念契真修。灭尽恒沙罪垢。

      


        丹是色身至宝，炼成变化无穷。更于性上究真宗。决了死生妙用。不待他身后世，现前获福神通。自从龙虎著斯功。尔后谁能继踵。

      


        白虎首经至宝，华池神水真金。故知上善利源深。不比寻常药品。若要修成九转，先须炼己持心。依时采取定浮沈。进火须防危甚。

      


        二八谁家姹女，九三何处郎君。自称木液与金精。遇土却成三姓。更假丁公锻炼，夫妻始结欢情。河车不敢暂留停。运入昆仑峰顶。

      


        此道至神至圣，忧君分薄难消。调和铅汞不终朝。早睹玄珠形兆。志士若能修炼，何妨在市居朝。工夫容易药非遥。说破人须失笑。

      


        不辨五行四象，那分朱汞铅银。修丹火候未曾闻。早便称呼居隐。不背自思己错，更将错路教人。误他永劫在迷津。似恁欺心安忍。

      


        内药还同外药，内通外亦须通。丹头和合类相同。温养两般作用。内有天然真火，炉中赫赫长红。外炉增减要勤功。妙绝无过真种。

      


        冬至一阳来服，三旬增一阳爻。月中复卦溯晨潮。望罢乾终姤兆。日又别为寒暑，阳生复起中宵。午时姤象一阴朝。炼药须知昏晓。

      


        天地才经否泰，朝昏好识顿蒙。辐来辏毂水朝宗。妙在抽添运用。得一万般皆毕，休分南北西东。损之又损慎前功。命宝不宜轻弄。

      


        雄里内含雌质，负阴抱却阳精。两般和合药方成。点化魄纤魂胜。信道金丹一粒，蛇吞立变龙形。鸡餐亦乃化鸾鹏。飞入真阳清境。

      


        丹是色身至宝，炼成变化无穷。更于性上究真宗。决了死生妙用。不待他身后世，现前获福神通。自从龙虎著斯功。尔后谁能继踵。

      


        七返朱砂反本，九还金液还真。休将寅子数坤申。但要五行成准。本是水银一味，周流遍历诸辰。阴阳数足自通神。出入岂离玄牝。

      


        德行修逾八百，阴功积满三千。均齐物我与亲冤。始合神仙本愿。虎兕刀兵不害，无常火宅难牵。宝符降后去朝天。稳驾鸾车凤辇。

      


        欲了无生妙道，莫如自见真心。真心无相亦无音。清净法身只恁。此道非无外有，非中亦莫求寻。二边俱遣弃中心。见了名为上品。

      


        人我众生寿者，宁分彼此高低。法身通照没吾伊。念念体分同异。见是何曾是是，闻非未必非非。往来诸用不相知。生死谁能碍你。

      


        我见时人说性，只夸口急酬机。及逢境界转痴迷。又与愚人何异。说得便须行得，方名言行无亏。能将慧剑斩魔魑。此号如来正智。

      





        白云封断仙岩路，重重洞门深窈。翠竹笼烟，苍崖溅瀑，古木阴森回抱。坛空不老。锁一片莓台、几丛莎草。试把桃源，较量风景是谁好。乘鸾人去已久，只今惟有，鹤飞猿啸。树拥香幢，泉敲玉佩，疑是群仙重到。尘氛可笑。久志慕丹台，梦思蓬岛，愿把英游，细参梨与枣。

      


        悟了莫求寂灭，随缘只接群迷。寻常邪见及提携。方便指归实际。五眼三身四智，六度万行修齐。圆光一颗好摩尼。利物兼能自利。




        妄想不须强灭，真如何必希求。本源自性佛齐修。迷悟岂拘先后。悟则刹那成佛，迷则万劫沦流。若能一念契真修。灭尽恒沙罪垢。

      


        牛女情缘道合，龟蛇类秉天然。蟾乌遇朔合婵娟。二气相资运转。本是乾坤妙用，谁能达此深渊。阳阴否隔却成愆。怎得天长地远。

      


        对镜不须强灭，假名权立菩提。色空明暗本来齐。真妄体分两种。悟则便名静土，更无天竺曹溪。谁言极乐在天西。了则弥陀出世。

      


        不见灞陵原上柳，往来过尽蹄轮。朝离南楚暮西秦。不成名利，赢得鬓毛新。莫怪枝条憔悴损，一生唯苦征尘。两三烟树倚孤村。夕阳影里，愁杀宦游人。

      

堤草袅空垂露眼，渚浦穿浪凑烟芽。晴楼谈罢山横黛，夜局棋酣烛坠花。



        善恶一时妄念，荣枯都不关心。晦明隐显任浮沉。随分饥餐渴饮。神静湛然常寂，不妨坐卧歌吟。一池秋水碧仍深。风动鱼惊尽任。

      

君看红儿学醉妆，誇裁宫襭砑裙长。谁能更把闲心力，比并当时武媚娘。



        不见都门亭畔柳，春来绿尽长条。柳边行色马萧萧。一枝折赠，相见又何朝。酒尽曲终人去也，风前亦自无聊。祗应於我恨偏饶。东君特地，付与沈郎腰。

      

苏小空匀一面妆，便留名字在钱塘。藏鸦门外诸年少，不识红儿未是狂。



        不见昭阳宫内柳，黄金齐拈轻柔。东君昨夜到皇州。玉阶金井，无处不风流。怅望翠华春欲暮，六宫都锁春愁。暖风吹动绣帘钩。飞花委地，时转玉香球。

      


        法法法元无法，空空空亦非空。静喧语默本来同。梦里何曾说梦。有用用中无用，无功功里施功。还如果熟自然红。莫问如何修种。

      

魏帝休誇薛夜来，雾绡云縠称身裁。红儿秀发君知否，倚槛繁花带露开。


轻小休誇似燕身，生来占断紫宫春。汉皇若遇红儿貌，掌上无因著别人。


树袅西风日半沈，地无人迹转伤心。阿娇得似红儿貌，不费长门买赋金。


笔底如风思涌泉，赋中休谩说婵娟。红儿若在东家住，不得登墙尔许年。


匼匝千山与万山，碧桃花下景长闲。神仙得似红儿貌，应免刘郎忆世间。



        有斐楮先生，覆冒迥襟度。澡身清泚泉，被世轶于布。置之山斋中，朔风岁云暮。无分媚其奢，可宝色惟素。愧彼锦步障，荣华尘一聚。永此雪霜洁，不识羔羊污。影横月窗梅，香透地炉芋。道人何太寂，新故谩纳吐。勿为袁卧高，勿为庄梦栩。愿均燠寒心。以散隆寒冱。

      


        游人剔藓认坚珉，谁是开山第一人。知有法諲留虎锡，元来璩叟是龙神。云屏翠列悬崖树，雪瀑声飞断壑津。又见生公重说法，祖师岩下草长春。

      


        姓字看侵尺五天，芳菲占断百花鲜。马嵬好笑当时事，虚赚明皇幸蜀川。金谷园中花正繁，坠楼从道感深恩。齐奴却是来东市，不为红儿死更冤。陷却平阳为小怜，周师百万战长川。更教乞与红儿貌，举国山川不值钱。一曲都缘张丽华，六宫齐唱后庭花。若教比并红儿貌，枉破当年国与家。乐营门外柳如阴，中有佳人画阁深。若是五陵公子见，买时应不啻千金。青丝高绾石榴裙，肠断当筵酒半醺。置向汉宫图画里，入胡应不数昭君。斜凭栏杆醉态新，敛眸微盻不胜春。当时若遇东昏主，金叶莲花是此人。匼匝千山与万山，碧桃花下景长闲。神仙得似红儿貌，应免刘郎忆世间。越山重叠越溪斜，西子休怜解浣纱。得似红儿今日貌，肯教将去与夫差。诏下人间觅好花，月眉云髻选人家。红儿若向当时见，系臂先封第一纱。锋镝纵横不敢看，泪垂玉箸正汍澜。应缘近似红儿貌，始得深宫奉五官。金缕浓薰百和香，脸红眉黛入时妆。当时便向乔家见，未敢将心在窈娘。通宵甲帐散香尘，汉帝精神礼百神。若见红儿醉中态，也应休忆李夫人。拔得芙蓉出水新，魏家公子信才人。若教瞥见红儿貌，不肯留情付洛神。芳姿不合并常人，云在遥天玉在尘。因事爱思荀奉倩，一生闲坐枉伤神。笔底如风思涌泉，赋中休谩说婵娟。红儿若在东家住，不得登墙尔许年。一抹浓红傍脸斜，妆成不语独攀花。当时若是逢韩寿，未必埋踪在贾家。树袅西风日半沉，地无人迹转伤心。阿娇得似红儿貌，不费长门买赋金。五云高捧紫金堂，花下投壶侍玉皇。从到世人都不识，也应知有杜兰香。戏水源头指旧踪，当时一笑也难逢。红儿若为回桃脸，岂比连催举五烽。虢国夫人照夜玑，若为求得与红儿。醉和香态浓春睡，一树繁花偃绣帏。知有持盈玉叶冠，剪云裁月照人寒。若使红儿风帽戴，直使瑶池会上看。明媚何曾让玉环，破瓜年几百花颜。若教貌向南朝见，定却梅妆似等闲。世事悠悠未足称，肯将闲事更争能。自从命向红儿去，不欲留心在裂缯。自隐新从梦里来，岭云微步下阳台。含情一向春风笑，羞杀凡花尽不开。舍却青娥换玉鞍，古来公子苦无端。莫言一匹追风马，天骥牵来也不看。槛外花低瑞露浓，梦魂惊觉晕春容。凭君细看红儿貌，最称严妆待晓钟。薄罗轻剪越溪纹，鸦翅低垂两鬓分。料得相如偷见面，不应琴里挑文君。南国东邻各一时，后来惟有杜红儿。若教楚国宫人见，羞把腰身并柳枝。照耀金钗簇腻鬟，见时直向画屏间。黄姑阿母能判剖，十斛明珠也是闲。轻小休夸似燕身，生来占断紫宫春。汉皇若遇红儿貌，掌上无因著别人。鹦鹉娥如裛露红，镜前眉样自深宫。稍教得似红儿貌，不嫁南朝沈侍中。拟将心地学安禅，争奈红儿笑靥圆。何物把来堪比并，野塘初绽一枝莲。浸草漂花绕槛香，最怜穿度乐营墙。殷勤留滞缘何事，曾照红儿一面妆。雕阴旧俗骋婵娟，有个红儿赛洛川。常笑世人语虚诞，今朝自见火中莲。渡口诸侬乐未休，竟陵西望路悠悠。石城有个红儿貌，两桨无因迎莫愁。谁向深山识大仙，劝人山上引春泉。定知不及红儿貌，枉却工夫溉玉田。倾国倾城总绝伦，红儿花下认真身。十年东北看燕赵，眼冷何曾见一人。今时自是不谙知，前代由来岂见遗。一笑阳城人便惑，何堪教见杜红儿。京口喧喧百万人，竞传河鼓谢星津。柰花似雪簪云髻，今日夭容是后身。青史书时未是真，可能纤手却强秦。再三为谢齐皇后，要解连环别与人。绣帐鸳鸯对刺纹，博山微暖麝微曛。诗成若有红儿貌，悔道当时月坠云。薄粉轻朱取次施，大都端正亦相宜。只如花下红儿态，不藉城中半额眉。妆成浑欲认前朝，金凤双钗逐步摇。未必慕容宫里伴，舞风歌月胜纤腰。琥珀钗成恩正深，玉儿妖惑荡君心。莫教回首看妆面，始觉曾虚掷万金。自有闲花一面春，脸檀眉黛一时新。殷勤为报梁家妇，休把啼妆赚后人。轻梳小髻号慵来，巧中君心不用媒。可得红儿抛醉眼，汉皇恩泽一时回。千里长江旦暮潮，吴都风俗尚纤腰。周郎若见红儿貌，料得无心念小乔。月落潜奔暗解携，本心谁道独单栖。还缘交甫非良偶，不肯终身作羿妻。汉皇曾识许飞琼，写向人间作画屏。昨日红儿花下见，大都相似更娉婷。魏帝休夸薛夜来，雾绡云縠称身裁。红儿秀发君知否，倚槛繁花带露开。晓月雕梁燕语频，见花难可比他人。年年媚景归何处，长作红儿面上春。逗玉溅盆冬殿开，邀恩先赐夜明苔。红儿若是三千数，多少芳心似死灰。画帘垂地紫金床，暗引羊车驻七香。若见红儿此中住，不劳盐筱洒宫廊。苏小空匀一面妆，便留名字在钱塘。藏鸦门外诸年少，不识红儿未是狂。一首长歌万恨来，惹愁漂泊水难回。崔徽有底多头面，费得微之尔许才。昔年黄阁识奇章，爱说真珠似窈娘。若见红儿深夜态，便应休说绣衣裳。凤折莺离恨转深，此身难负百年心。红儿若向隋朝见，破镜无因更重寻。行绾秾云立暗轩，我来犹爱不成冤。当时若见红儿貌，未必邢相有此言。总似红儿媚态新，莫论千度笑争春。任伊孙武心如铁，不办军前杀此人。暖塘争赴荡舟期，行唱菱歌著艳词。为问东山谢丞相，可能诸妓胜红儿。吴兴皇后欲辞家，泽国重台展曙华。今日红儿貌倾国，恐须真宰别开花。陌上行人歌黍离，三千门客欲何之。若教粗及红儿貌，争取楼前斩爱姬。休话如皋一笑时，金髇中臆锦离披。陋容枉把雕弓射，射尽春禽未展眉。长恨西风送早秋，低眉深恨嫁牵牛。若同人世长相对，争作夫妻得到头。谢娘休漫逞风姿，未必娉婷胜柳枝。闻道只因嘲落絮，何曾得似杜红儿。总传桃叶渡江时，只为王家一首诗。今日红儿自堪赋，不须重唱旧来词。巫山洛浦本无情，总为佳人便得名。今日雕阴有神艳，后来公子莫相轻。几抛云髻恨金墉，泪洗花颜百战中。应有红儿些子貌，却言皇后长深宫。倚槛还应有所思，半开东阁见娇姿。可中得似红儿貌，若遇韩朋好杀伊。晓向妆台与画眉，镜中长欲助娇姿。若教得似红儿貌，走马章台任道迟。练得霜华助翠钿，相期朝谒玉皇前。依稀有似红儿貌，方得吹箫引上天。重门深掩几枝花，未胜红儿莫大夸。王相不能探物理，可能虚上短辕车。前代休怜事可奇，后来还出有光辉。争知昼卧纱窗里，不见神人覆玉衣。化羽尝闻赴九天，只疑尘世是虚传。自从一见红儿貌，始信人间有谪仙。从道长陵小市东，巧将花貌占春风。红儿若是同时见，未必伊先入紫宫。人间难免是深情，命断红儿向此生。不似前时李丞相，枉抛才力为莺莺。凤舞香飘绣幕风，暖穿驰道百花中。还缘有似红儿貌，始道迎将入汉宫。休道将军出世才，尽驱诸妓下歌台。都缘没个红儿貌，致使轻教后阁开。冯媛须知住汉宫，将身只是解当熊。不闻有貌倾人国，争得今朝更似红。能将一笑使人迷，花艳何须上大堤。疏属便同巫峡路，洛川真是武陵溪。辞辇当时意可知，宠深还恐宠先衰。若教得似红儿貌，占却君恩自不疑。三吴时俗重风光，未见红儿一面妆。好写妖娆与教看，便应休更话真娘。波平楚泽浸星辰，台上君王宴早春。毕竟章华会中客，冠缨虚绝为何人。红儿不向汉宫生，便使双成谩得名。疑是麻姑恼尘世，暂教微步下层城。天碧轻纱只六铢，宛如含露透肌肤。便教汉曲争明媚，应没心情更弄珠。共嗟含恨向衡阳，方寸花笺寄沈郎。不似红儿些子貌，当时争得少年狂。浅色桃花亚短墙，不因风送也闻香。凝情尽日君知否，还似红儿淡薄妆。火色樱桃摘得初，仙宫只有世间无。凝情尽日君知否，真似红儿口上朱。宿雨初晴春日长，入帘花气静难忘。凝情尽日君知否，真似红儿舞袖香。初月纤纤映碧池，池波不动独看时。凝情尽日君知否，真似红儿罢舞眉。浓艳浓香雪压枝，袅烟和露晓风吹。红儿被掩妆成后，含笑无人独立时。楼上娇歌袅夜霜，近来休数踏歌娘。红儿谩唱伊州遍，认取轻敲玉韵长。金粟妆成扼臂环，舞腰轻薄瑞云间。红儿生在开元末，羞杀新丰谢阿蛮。君看红儿学醉妆，夸裁宫襭砑裙长。谁能更把闲心力，比并当时武媚娘。栀子同心裛露垂，折来深恐没人知。花前醉客频相问，不赠红儿赠阿谁。云间翡翠一双飞，水上鸳鸯不暂离。写向人间百般态，与君题作比红诗。旧恨长怀不语中，几回偷泣向春风。还缘不及红儿貌，却得生教入楚宫。一舸春深指鄂君，好风从度水成纹。越人若见红儿貌，绣被应羞彻夜薰。花落尘中玉堕泥，香魂应上窈娘堤。欲知此恨无穷处，长倩城乌夜夜啼。

      


        世事无情几变迁，郎峰万古只依然。移来渤海三山石，界断银河一字天。云卷前川龙挂雨，风生阴洞虎跑泉。群仙缥缈来笙鹤，石顶天香堕玉莲。

      


        高台无地曲池平，漂泊勾吴宿古城。一岸溼云沈夜色，四山凉叶下秋声。

      


        落日旌旗，清霜剑戟，塞角声唤严更。论兵慷慨，齿颊带风生。坐拥貔貅十万，衔枚勇、云槊交横。笑谈顷，匈奴授首，千里静欃枪。荆襄，人按堵，提壶劝酒，布谷催耕。芝夫荛子，歌舞威名。好是轻裘缓带，驱营阵、绝漠横行。功谁纪，风神宛转，麟阁画丹青。

      


        为爱鹅池可禊兰，朅来松下驻吟鞍。一家昆弟皆台宪，两世翁孙此县官。风渡潮声来海口，雁将秋色下长安。白云凝伫山阴近，笑策潘舆奉母欢。

      

舸鹢退飞杭不鱼，沧海翻覆桑田墟。长安草木成焦枯，黯黯落日栖平芜。凄凉往事增欷歔，子长一部太史书。寄在名山大泽区，之子安肯侣樵渔。有琴一张酒一壶，胸中云梦八九潴。齧雪奔电千里途，大鹏击水九万图。十年骑鹤来上都，宫莺陌燕相喧呼。回首一梦今何如，太行羊肠九折迂。出门欲往如挛拘，顾予老矣仆马痡。甘心首阳采薇夫，之子春风曳长裾。西湖为我问讯学士苏，孤山为我起居处士逋。二仙笑我犹故吾，杨柳黯淡梅花癯。之子此行出有车，抱材珍重如璠玙。青萍出匣蛟可屠，白发倚门望不孤。不妨早赋归来乎，归来兮，老莱斑衣膝下相欢娱。



        年年长是客天涯，几向天涯梦到家。归到故家无一字，兔葵莺粟正开花。

      


        山冷没禁当，那堪更漏长。寒欺秋后扇，风试夜来霜。茭白心如墨，冬青子亦黄。祗宜煨芋栗，啮引对缁郎。

      


        长江万顷深，风静波自止。人心僅一寸，日夜风波起。桑田倏沧海，汩没势未已。安得今人心，常如古井水。

      

屃赑开天风，三峰互参峙。一如植躬圭，两峰拱而侍。削玉石为笔，书空云作纸。岚光动九天，翠色照千里。上有碧玉莲，中有黄金鲤。壁界一字天，松老千年乳。鹰旋磨云根，虎跑流石髓。禅师久入定，色相如不死。灵石剖鸿荒，开山自晋始。威显三直神，肸蚃百世祀。劫风俄扇扬，梵宇忽颓圮。僧来自怀玉，被荆营故址。笙鹤宴群仙，钟鱼饭德士。佳客贲而思，空谷跫然喜。一筇事幽讨，万象归俯视。山茗澹以清，村醪薄而旨。对弈覆危枰，投壶响飞矢。盘桓苍翠间，酬酢笑谈里。攲枕自逍遥，凭阑时徙倚。泉琴浣我心，松筝清我耳。庐山乐天翁，敬亭谪仙子。今昔虽殊时，其乐亦如此。留为他日观，岁月端可纪。



        豆花疏雨浥轻埃，野店新凉入酒杯。草带淡烟栖古道，树含断霭翳荒台。湖光隐见萍分合，山色有无云去来。满眼秋光无尽意，三峰万古碧崔嵬。

      


        百年朝市旧，登览若为情。落日铜驼陌，东风夹马营。路随荆刺断，城与黍离平。可惜西湖月，烧灯两度晴。

      


        邃古奠堪舆，狉狉群鹿豕。由蒙以至需，生人饮食始。世值勋华初，人文日以起。民用非酒醴，无以供祭祀。遡求饮之源，日星著经史。礼乐所以兴，寓意乎樽簋。不讲乡饮仪，孰序燕毛齿。不歌既醉篇，孰颂太平美。时哉世味醇，泰和其在是。人情纵则流，此弊何涯涘。鲁薄攻邯郸，商湎祸妲己。歌沈玉树荒，舞罢花钿委。鸩毒死宴安，惜不慎坤履。繁华有憔悴，高台倏荆杞。恭惟崇伯子，垂训在晋旨。戒荒明圣事，榷酤非所弛。再挽浇漓俗，追轶鸿蒙轨。宴乐止污杯，熙熙大庭氏。展也漉酒人，赋诗聊自止。千古独醒魂，抚掌汨罗水。

      


        自来承檄到云州，恰恰星霜又一周。握手心如千里月，满怀诗思一江秋。每惭铸错伤完锦，多谢衔杯送别舟。未说河阳花满县，夜来风雨打田畴。

      


        深隐柯云第几峰，一庭春草绿丛丛。西风白发催人老，少日青袍与子同。买犊只因耕荦确，拂龟何必问穷通。蔗浆一洗相如渴，赖有新诗送远鸿。

      


        金鞍玉勒绮罗茵，梦寐何缘到老身，辛苦沤麻补衾铁，谁知布缕又频征。

      


        五年不得共团栾，放浪东吴一苇间。客路风波如蹈海，人心剑戟甚于山。逢春回雁南应北，到海归潮去复还。今是昨非浑一梦，庭柯园菊可怡颜。

      


        脱簪归隐白云深，不逐时芳事枉寻。闲向草亭图太极，重盟莲社续东林。春风分到灵均种，臭味如同惠远心。一卷离骚清彻骨，跫然空谷足徽音。

      


        荆山已童若耶涸，若耶可采山可凿。金精少皞不敢秘，鉴坏飞就欧冶错。祝融煽焰千丈芒，玄冥洗光万里烁。冷侵鸾镜影自舞，泓澈鬼神胆欲落。圆象曜灵绛气浮，玉台悬处风飕飕。山人一玩一心骇，毛骨竦竖难伫留。直徵千金应我卖，拂拭高堂向人挂。我行镜中人亦行，我拜镜中人亦拜。向前试问镜中人。一我何缘有两身。知是傍人知是我，一笑问君谁假真。人在镜中亦一笑，惟我与君同一照。照人照我休照形，照出人心方是明。

      


        丹碧归来，天荒地老，骎骎华发相催。见说钱塘，北高峰更崔嵬。琼林侍宴簪花处，二十年、满地苍苔。倩阿谁，为我起居，坡柳逋梅。凄凉往事休重省，且凭阑感慨，抚景衔杯。冷暖由天，任他花谢花开。知心只有西湖月，尚依依、照我徘徊。更多情，不间朝昏，潮去潮来。

      


        我来扣角二峰前，此寺因知五百年。草木尚涵唐雨露，钟鱼犹镇宋山川。世情苍狗浮云外，客思孤鸿落日边。闲拂旧题追往事，我须僧发两皤然。

      


        候馆天寒灯半灭。对着灯儿泪咽。此恨难分说。能禁几度黄花别。乍转寒更敲未歇。蛩语更添凄恻。今夜归心切。砧声敲碎谁家月。

      


        襏襫田家翁，矍铄须眉白。问渠年几许，不记年庚甲。自言身世居此村，三十得儿儿复孙。伤哉儿孙已露电，朝昏只影空断魂。生来只是种田土，田土只今易几主。乡村成败历能言，英雄磨灭不知数。尽日垄亩力耕耘，饷馌炊舂倩比邻。归来薄暮饭牛罢，索綯织屦宵犹勤。吁嗟兮，既绝望乎鸠杖与糜粥，曾不见富人之哀我茕独。但愿年丰醉鸡豚，重见太平死亦足。纵如颜都尉、马伏波，老来恩宠成蹉跎。蚁穴一梦今如何，贫富夭寿总如此。我莫愁，君莫喜，好将荣辱哀乐、是非得失付与世流水。

      


        遥指龟峰拟问津，芒鞋踏碎玉嶙峋。去程暮雪留行客，回首春风有故人。三酌茅柴斟白堕，一炉榾柮当乌薪。饶他势利相倾绝，管鲍交情正在贫。

      


        阳关可是登高路。算到底、不如归去。时节近中秋，那更黄花雨。酒病恹恹，羁愁缕缕。且是没人分诉。何似白云深，更向深深处。

      


        结庐尘外境，流水绕平田。三迳故人菊，一池君子莲。塔悬当户月，钟翳隔溪烟。自得平生趣，渔竿老渭川。

      


        乌飞兔走两悠悠，世事惊心易白头。月影空馀圆缺恨，人心不尽古今愁。江流东去波涛险，王气南收草树秋。回首夕阳亭上望，青山一发渺神州。

      


        晚晴初，斜照里。远水连天，天外帆千里。百尺高楼谁独倚。滴落梧桐，一片相思泪。马又嘶，风又起。断续寒砧，又送黄昏至。明月照人人不睡。愁雁声声，更切愁人耳。

      


        小圃辛勤植众芳，年年雨露借恩光。近来天意高难问，抱甕从朝到夕阳。

      


        风樯留燕暮呢喃，行李催程春又三。幕府来迎晁别驾，油幢曾识李淮南。江都今古英雄会，宇宙中间化育参。见说监州簪芍药，早乘华步趣朝骖。

      


        武夷山下棹归舠，九曲萦纡涨碧桃。两字功名如草芥，十年身世付蓬蒿。广陵古调知音少，柯洞残棋不著高。今日孤忠在何许，挑灯自读楚人骚。

      


        淡柳平芜，乱烟疏雨。雁声叫彻芦花渚。亭前落叶又西风，断送离怀无著处。切切归期，盈盈尺素。断魂正在西兴渡。满船空载暮愁来，潮头一吼推将去。

      


        西江草木转精神，山谷松冈一样清。东海拾遗来汲暗，道州谏议得阳城。棠开春雨花千里，角动姑苏月五更。笑指齐云天已近，金銮又听玉珂声。

      


        秋云元自无心，那曾系得归心住。阳关酒尽，灞桥人远，也须别去。□□□□，□□□□，□□□□。有哀雁声声，愁蛩切切，悄悄地、听人语。回首琵琶旧恨，叹西风、□兴如许。江左百年，风流云散，不堪重举，怎得归业，樵歌互答，自相容与。又何须□□，三五蟾光，重阳风雨。

      


        燕山形势地，从古是京师。宇宙人俱换，山川影不移。马谙朝北路，梅报向南枝。腊尽春来候，荣枯各有时。

      


        击壤歌，击壤歌，仰观俯察如吾何。西海摩月镜，东海弄日珠。一声长啸天地老，请君听我歌何如。君不见丹溪牧羊儿，服苓餐松入金华。又不见武陵捕鱼者，舣舟绿岸访桃花。高人一去世运倾，或者附势类饥鹰。况是东方天未白，非鸡之鸣苍蝇声。朝集金张暮许史，蠛蠓镜里寄死生。犀渠象弧谐时好，干将镆铘埋丰城。失固不足悲得亦不足惊。秋花落后春花发，世间何物无枯荣。十年漂泊到如今，一穷殆尽猿投林。平生舒卷云无心，仪舌纵存甘喑喑。噫吁嘻！豪猪靴，青兕裘，一谈笑顷即封侯。后鱼才得泣前鱼，予之非恩夺非雠。眼前富贵须看法和，吾将老矣行且休。休休休，俯视八尺躯，沧海渺一粟。忆昔垂九龄，牵衣觅李栗。回头华发何萧萧，百年光阴如转烛。乃歌曰：不编茅兮住白云，不脱蓑兮卧黄犊。仰天拊缶兮呼乌乌，手持鸱夷兮荐醽醁。乃赓载歌曰：招夷齐兮采薇，拉园绮兮茹芝。折简子陵兮羊裘披，移文灵均兮佩琼枝。敢问诸君若处庙廊时，食前方丈、侍妾数百得志为之而弗为。

      


        春到云中早。恰梅花、雪後□□，锁窗寒悄。鼓吹喧天灯市闹，在处鳌山蓬岛。正新岁、金鸡唱晓。一点魁星光焰里，这水晶、庭院知多少。鸣凤舞，洞箫袅。太平官府人嬉笑。道紫微、魁星聚会，参差联照。借地栽花河阳县，桃李芳菲正好。暖沁入、东风池沼。百里楼台天不夜，看祥烟、瑞霭相缭绕。生意满，翠庭草。

      


        历井扪参上祝融，半空烟霭数声钟。地连云汉九千丈，天柱东南七十重。石磴悬崖翻瀑布，海门碾日上高峰。悠然身世青冥表，俯立雷池看玉龙。

      


        去年走马章台路。送酒无人，寂寞黄花雨。又是重阳秋欲暮。西风此恨谁分付。无限归心归不去。却梦佳人，约我花间住。蓦地觉来无觅处。雁声叫断潇湘浦。

      


        相见还相别，相逢未有期。田园归去日，风雨正来时。算驿客程远，牵帆峡路危。寄书难到处，明月两天涯。

      


        大漠无屯云，孤峰出乱柳。前驱白登道，顾失飞狐口。遥忆代王城，俯临恒山后。累累多古墓，寂寞为墟久。岂不固金汤，终闻击铜斗。交欢初仗信，接宴翻贻咎。埋宝贼夫人，磨笄伤彼妇。功成行且薄，义立名不朽。莫慎纤微端，其何社稷守。身殁国遂亡，此立人君丑。

      


        杨柳枝，芳菲节，可恨年年赠离别。一叶随风忽报秋，纵使君来岂堪折。

      


        花枝千万趁春开，三月瓓珊即自回。剩向东园种桃李，明年依旧为君来。

      


        游丝垂幄雨依依，枝上红香片片飞。把酒问春因底意，为谁来后为谁归。

      


        众湖湖口系兰船，睡起中餐又却眠。风伯如何解回怒，数宵樯倚碧芦烟。偶系扁舟枕绿莎，旋移深处避惊波。晓来闲共渔人话，此去巴陵路几多。

      


        柴桑分邑载图经，屈曲山光展画屏。最是芦洲东北望，人家残照隔烟汀。

      


        杳杳金陵路，难禁欲断魂。雨晴山有态，风晚水无痕。远色千樯岸，愁声一笛村。如何遣怀抱，诗毕自开尊。

      


        两山斗咽喉，群石矗牙齿。行客无限愁，横吞一江水。

      


        总角曾随上峡船，寻思如梦可凄然。夜来孤馆重来宿，枕底滩声似旧年。秭归城邑昔曾过，旧识无人奈老何。独有凄清难改处，月明闻唱竹枝歌。

      


        首出崔嵬占上游，迥存浓翠向荆州。空闻别有回山力，却见长江曲尺流。

      


        秋染棠梨叶半红，荆州东望草平空。谁知孤宦天涯意，微雨萧萧古驿中。

      


        渡溪溪水急，水溅罗衣湿。日暮犹未归，盈盈水边立。

      


        西塞名山立翠屏，浓岚横入半江青。千寻铁锁无由问，石壁空存道者形。匹妇顽然莫问因，匹夫何去望千春。翻思岵屺传诗什，举世曾无化石人。

      


        公事公言地，标名信必臧。江山如得助，谈笑若为妨。均赋乡原肃，祥刑郡邑康。官箴居座右，夙夜筭难忘。

      


        渝州江上忽相逢，说隐西山最上峰。略坐移时又分别，片云孤鹤一枝筇。

      


        瑟瑟笼清籁，萧萧锁翠阴。向高思尽节，從直美虚心。迥砌滋苍藓，幽窗伴素琴。公馀时引步，一径静中深。

      


        飋飋笼清籁，萧萧锁翠阴。向高思尽节，从直美虚心。迥砌滋苍藓，幽窗伴素琴。公馀时引步，一径静中深。

      


        公事公言地，标名姓必臧。江山如得助，谈笑若为妨。均赋乡原肃，详刑郡邑康。官箴居座右，夙夜算难忘。

      


        水中有片月，照辉婵娟姿。庭前有孤柏，竦秀岁寒期。坚然物莫迁，寂焉心为师。声发响必答，形存影即随。雪花安结子，雪叶宁附枝。兰死不改香，井寒岂生澌。晨鑪烟褭褭，病发霜丝丝。丈室冰凛冽，一衲云离披。顾此名利场，得不惭冠绥。

      


        巴水走若箭，峡山开如屏。汹涌匹练白，崷崒浓蓝青。崖空蓄云雨，滩恶惊雷霆。神仙宅幽邃，庙貌横杳冥。隐约可一梦，缥缈馀千龄。名利有所役，舟楫无暂停。悉窣垂肸蚃，祠祷希安宁。鸦鸦尔何物，飞飞来庙庭。纷纷飏寥泬，远近随虚舲.铁石砺觜爪，金碧辉光翎。翔集托阴险，鵮啄贪膻腥。日既恃威福，岁久为精灵。依草与附木，诬诡殊不经。城狐与社鼠，琐细何足听。况乎人假人，心阔吞沧溟。



        今春从南陵，得草名金盘。金盘有仁性，生在林一端。根节岁一节，食之甘而酸。风俗竞采掇，俾人防急难。巴中蛇虺毒，解之如走丸。巨叶展六出，软干分长竿。摇摇绿玉活，袅袅香荷寒。世云暑酷月，郁有神物看。天之产于此，意欲生民安。今之为政者，何不反此观。知彼苛且猛，慎勿虐而残。一物苟失所，万金惟可叹。莫并蒿与莱，岂羡芝及兰。勤渠护根本，栽植当庭栏。寄言好生者，休说神仙丹。

      


        秭归城邑昔曾过，旧诚无人奈老何。独有凄清难改处，月明闻唱竹枝歌。

      


        引步携筇竹，西园小径通。雪欹梅蒂绿，春入杏梢红。静意崖穿溜，孤愁笛破空。如何将此景，收拾向图中。

      


        虞人初获酉江西，长臂难将意马齐。今日未啼头已白，不堪深入白云啼。

      


        箭飞峡中水，锯立峡中石。峡与水为隘，水与石相击。濆为生险艰，声发甚霹雳。三老航一叶，百丈空千尺。苍黄徒尔为，倏忽何可测。篙之小难制，戙之独有力。猗嗟戙之为，彬彬坚且直。有如用武人，森森矗戈戟。有如敢言士，落落吐胸臆。拯危居坦夷，济险免兢惕。志彼哲匠心，俾其来者识。

      


        随柳参差破绿芽，此中依约欲飞花。春光是处伤离思，何况归期未有涯。始看菊蕊开篱下，又见梅花寄岭头。揽辔巴西官局冷，几凭春酒沃乡愁。花品姚黄冠洛阳，巴中春早羡孤芳。不知别有栽培力，流咏新诗与激昂。

      


        虞人初获西江西，长臂难将意马齐。今日未啼头已白，不堪深入白云啼。

      


        用之大曰橹，冠乎小者楫。通津既能济，巨浸即横涉。身之使者颊，虎之拏者爪。鱼之拨者鬣，弩之进者筴.此实为相须，相须航一叶。

      


        春寒天气下瞿塘，大壤溪前柳线长。须信孤云似孤宦，莫将乡思附归艎。

      


        船樯相望荆江中，岸薦汀树烟濛濛。路间隄缺水如箭，未知何日生南风。

      


        制之居首尾，俾之辨斜正。首动尾聿随，斜取正为定。有如提吏笔，有如执时柄。有如秉师律，有如宣命令。守彼方与直，得其刚且劲。既能济险难，何畏涉辽夐。招招俾作主，泛泛实司命。风乌愧斟酌，画鹢空辉映。古人存丰规，猗欤聊引证。

      


        今春從南陵，得草名金盘。金盘有仁性，生在林一端。根节岁一节，食之甘而酸。风俗竞采缀，俾人防急难。巴中蛇虺毒，解之如走丸。巨叶展六出，软干分长竿。摇摇绿玉活，褭褭香荷寒。世云暑酷月，郁有神物看。天之产于此，意欲生民安。今之为政者，何不反此观。知彼苛且猛，慎勿虐而残。一物苟失所，万金惟可欢。莫并蒿与莱，岂羡芝及兰。勤渠护根本，栽植当庭栏。寄言好生者，休说神仙丹。

      


        己卯至庚辰，仲夏晦之暮。吾齿右排上，一齿脱而去。呼吸缺吾防，咀嚼欠吾助。年龠惜不返，日驭走为蠹。唇亡得无寒，舌在从何诉。辅车宜长依，发肤可增惧。不须考前古，聊且为近喻。有如云中雨，雨散绝回顾。有如枝上叶，叶脱难再附。白发非独愁，红颜岂私驻。何必郁九回，何必牵百虑。开尊复开怀，引笔作长句。

      


        两山斗咽喉，群石矗牙齿。行客无限愁，横吞一江水。

      


        照影翻窗绮，层纹滉额波。丝青迷岸柳，茸绿蘸汀莎。片雪翘饥鹭，孤香卷嫩荷。凭栏堪入画，时听竹枝歌。

      


        公局长清淡，池亭晚景中。蔗竿闲倚碧，莲朵静淹红。半引弯弯月，微生飋飋风。无思复无虑，此味几人同。

      


        粉英香萼一般般，无限行人立马看。村女浴蚕桑柘绿，枉将颜色忍春寒。

      


        桃李栽成艳格新，数枝留得小园春。半红半白无风雨，随分夭容解笑人。

      


        偶泊巴东古县前，宦情乡思两绵绵。不堪蜡炬烧残泪，雨打船窗半夜天。

      


        画船晚过淘金碛，不见黄金惟见石。犹恐黄金价未高，见得锱铢几多力。

      


        大石岭头梅欲发，南陵陂上雪初飞。苦无酒解愁成阵，又附兰桡向秭归。

      


        冷杉枯柏路盘空，毛发生寒略略风。两汉真仙在何处，巡香行绕蕊珠宫。

      


        船樯相望荆江中，岸芦汀树烟濛濛。路间堤缺水如箭，未知何日生南风。

      


        曾上青泥蜀道难，架空成路入云寒。如何却向巴东去，三十六盘天外盘。

      


        水中有片月，照耀婵娟姿。庭前有孤柏，竦秀岁寒期。坚然物莫迁，寂焉心为师。声发响必答，形存影即随。雪花安结子，雪叶宁附枝。兰死不改香，井寒岂生澌。晨炉烟袅袅，病发霜丝丝。丈室冰凛冽，一衲云离披。顾此名利场，得不惭冠绥。

      


        行过武宁县，初晴物景和。岸回惊水急，山浅见天多。细草浓蓝泼，轻烟匹练拖。晚来何处宿，一笛起渔歌。

      


        仙中姑射接瑶姬，成阵清香拥路岐。半出驿墙谁画得，雪英相倚两三枝。

      


        永日无他念，孤清吏隐心。竹声并雪碎，溪色共烟深。数息闲凭几，缘情默寄琴。谁知同寂寞，相与结知音。

      


        南陵直上路盘盘，平地凌云势万端。堪笑巴民不厌足，更嫌山少画山看。

      


        隐几经旬疾未痊，孤灯孤驿若为眠。郡楼昨夜西风急，一一更筹到枕前。

      


        扁舟闲引望，望极更盘桓。山密碍江曲，雨多饶地寒。短莎烟苒苒，惊浪雪漫漫。难写愁何限，乡关在一端。

      


        渡水采桑归，蚕老催上机。扎扎得盈尺，轻素何人衣。采桑知蚕饥，投梭惜夜迟。谁夸罗绮丛，新画学月眉。

      


        公居门馆静，旅寄万州城。山共秋烟紫，霜并夜月清。无愁干酒律，有句入诗评。何必须林下，方驰吏隐名。

      


        高天之有文，星辰艳穷碧。厚地之有文，草木秀野色。草木既无辞，星辰亦难测。岂侔人之文，五经为艺极。五经主者何，岂非至圣力。三才久虚位，待我先师宅。秘亦穷经者，自谓入阃閾。天地无逃数，世人犹自惑。代移文不移，宜在弟子职。薰香达诚悃，滴酒沥胸臆。瞿然见威容，长林耸坟侧。

      


        草色春沙里，风光晓正幽。轻明摇不散，郁昱丽仍浮。吹缓苗难转，晖闲叶本柔。碧凝烟彩入，红是日华流。耐可披襟对，谁应满掬收。恭闻掇芳客，为此尚淹留。

      

家有寒山诗，胜汝看经卷。书放屏风上，时时看一遍。


语你出家辈，何名为出家。奢华求养活，继缀族姓家。美舌甜唇觜，谄曲心钩加。终日礼道场，持经置功课。炉烧神佛香，打钟高声和。六时学客舂，昼夜不得卧。只为爱钱财，心中不脱洒。见他高道人，却嫌诽谤骂。驴屎比麝香，苦哉佛陀耶。又见出家儿，有力及无力。上上高节者，鬼神钦道德。君王分辇坐，诸侯拜迎逆。堪为世福田，世人须保惜。下下低愚者，诈现多求觅。浊滥即可知，愚痴爱财色。著却福田衣，种田讨衣食。作债税牛犁，为事不忠直。朝朝行弊恶，往往痛臀脊。不解善思量，地狱苦无极。一朝著病缠，三年卧床席。亦有真佛性，翻作无明贼。南无佛陀耶，远远求弥勒。



        众星罗列夜明深，岩点孤灯月未沉。圆满光华不磨镜，挂在青天是我心。

      

常闻汉武帝，爰及秦始皇。俱好神仙术，延年竟不长。金台既摧折，沙丘遂灭亡。茂陵与骊岳，今日草茫茫。


竟日常如醉，流年不暂停。埋著蓬蒿下，晓月何冥冥。骨肉消散尽，魂魄几凋零。遮莫咬铁口，无因读老经。



        寒山多幽奇，登者但恒慑。月照水澄澄，风吹草猎猎。凋梅雪作花，杌木云充叶。触雨转鲜灵，非晴不可涉。

      

可笑五阴窟，四蛇共同居。黑暗无明烛，三毒递相驱。伴党六个贼，劫掠法财珠。斩却魔军辈，安泰湛如苏。


低眼邹公妻，邯郸杜生母。二人同老少，一种好面首。昨日会客场，恶衣排在后。只为著破裙，吃他残䴺

      

快搒三翼舟，善乘千里马。莫能造我家，谓言最幽野。岩岫深嶂中，云雷竟日下。自非孔丘公，无能相救者。


五言五百篇，七字七十九。三字二十一，都来六百首。一例书岩石，自誇云好手。若能会我诗，真是如来母。


自从出家后，渐得养生趣。伸缩四肢全，勤听六根具。褐衣随春冬，粝食供朝暮。今日恳恳修，愿与佛相遇。


妾在邯郸住，歌声亦抑扬。赖我安居处，此曲旧来长。既醉莫言归，留连日未央。儿家寝宿处，绣被满银床。


我见世间人，个个争意气。一朝忽然死，只得一片地。阔四尺，长丈二。汝若会出来争意气，我与汝立碑记。


手笔太纵横，身材极瑰玮。生为有限身，死作无名鬼。自古如此多，君今争奈何。可来白云里，教尔紫芝歌。


有人笑我诗，我诗合典雅。不烦郑氏笺，岂用毛公解。不恨会人稀，只为知音寡。若遣趁宫商，余病莫能罢。忽遇明眼人，即自流天下。


寄语食肉汉，食时无逗遛。今生过去种，未来今日修。只取今日美，不畏来生忧。老鼠入饭瓮，虽饱难出头。


城中娥眉女，珠佩珂珊珊。鹦鹉花前弄，琵琶月下弹。长歌三月响，短舞万人看。未必长如此，芙蓉不耐寒。


盘陀石上坐，溪涧冷凄凄。静玩偏嘉丽，虚岩蒙雾迷。怡然憩歇处，日斜树影低。我自观心地，莲花出淤泥。


沙门不持戒，道士不服药。自古多少贤，尽在青山脚。


我见转轮王，千子常围绕。十善化四天，庄严多七宝。七宝镇随身，庄严甚妙好。一朝福报尽，犹若栖芦鸟。还作牛领虫，六趣受业道。况复诸凡夫，无常岂长保。生死如旋火，轮回似麻稻。不解早觉悟，为人枉虚老。


花上黄莺子，

      

庄子说送终，天地为棺椁。吾归此有时，唯须一番箔。死将喂青蝇，吊不劳白鹤。饿著首阳山，生廉死亦乐。


我见出家人，不入出家学。欲知真出家，心净无绳索。澄澄孤玄妙，如如无倚托。三界任纵横，四生不可泊。无为无事人，逍遥实快乐。


自古诸哲人，不见有长存。生而还复死，尽变作灰尘。积骨如毗富，别泪成海津。唯有空名在，岂免生死轮。


我见多知汉，终日用心神。岐路逞喽罗，欺谩一切人。唯作地狱滓，不修正直因。忽然无常至，定知乱纷纷。


三界人蠢蠢，六道人茫茫。贪财爱淫欲，心恶若豺狼。地狱如箭射，极苦若为当。兀兀过朝夕，都不别贤良。好恶总不识，犹如猪及羊。共语如木石，嫉妒似颠狂。不自见己过，如猪在圈卧。不知自偿债，却笑牛牵磨。


去年春鸟鸣，此时思弟兄。今年秋菊烂，此时思发生。绿水千肠咽，黄云四面平。哀哉百年内，肠断忆咸京。


劝你三界子，莫作勿道理。理短被他欺，理长不奈你。世间浊滥人，恰似黍黏子。不见无事人，独脱无能比。早须返本源，三界任缘起。清净入如流，莫饮无明水。


报汝修道者，进求虚劳神。人有精灵物，无字复无文。呼时历历应，隐处不居存。叮咛善保护，勿令有点痕。


忆昔遇逢处，人间逐胜游。乐山登万仞，爱水泛千舟。送客琵琶谷，携琴鹦鹉洲。焉知松树下，抱膝冷飕飕。


三五痴后生，作事不真实。未读十卷书，强把雌黄笔。将他儒行篇，唤作贼盗律。脱体似蟫虫，咬破他书帙。


我在村中住，众推无比方。昨日到城下，却被狗形相。或嫌裤太窄，或说衫少长。挛却鹞子眼，雀儿舞堂堂。


自闻梁朝日，四依诸贤士。宝志万回师，四仙傅大士。显扬一代教，作时如来使。造建僧伽蓝，信心归佛理。虽乃得如斯，有为多患累。与道殊悬远，折西补东尔。不达无为功，损多益少利。有声而无形，至今何处去。


自古多少圣，叮咛教自信。人根性不等，高下有利钝。真佛不肯认，置功枉受困。不知清净心，便是法王印。


闲游华顶上，日朗昼光辉。四顾晴空里，白云同鹤飞。


不见朝垂露，日烁自消除。人身亦如此，阎浮是寄居。切莫因循过，且令三毒祛。菩提即烦恼，尽令无有馀。


可贵天然物，独一无伴侣。觅他不可见，出入无门户。促之在方寸，延之一切处。你若不信爱，相逢不相遇。


从生不往来，至死无仁义。言既有枝叶，心怀便险诐。若其开小道，缘此生大伪。诈说造云梯，削之成棘刺。


独坐常忽忽，情怀何悠悠。山腰云缦缦，谷口风飕飕。猿来树袅袅，鸟入林啾啾。时催鬓飒飒，岁尽老惆惆。


客难寒山子，君诗无道理。吾观乎古人，贫贱不为耻。应之笑此言，谈何疏阔矣。愿君似今日，钱是急事尔。


世有一等流，悠悠似木头。出语无知解，云我百不忧。问道道不会，问佛佛不求。子细推寻著，茫然一场愁。


买肉血聒聒，买鱼跳鱍鱍。君身招罪累，妻子成快活。才死渠便嫁，他人谁敢遏。一朝如破床，两个当头脱。


之字何惶惶，卜居须自审。南方瘴疠多，北地风霜甚。荒陬不可居，毒川难可饮。魂兮归去来，食我家园葚。


精神殊爽爽，形貌极堂堂。能射穿七札，读书览五行。经眠虎头枕，昔坐象牙床。若无一堵物，不啻冷如霜。


丈夫莫守困，无钱须经纪。养得一牸牛，生得五犊子。犊子又生儿，积数无穷已。寄语陶朱公，富与君相似。


吁嗟浊滥处，罗刹共贤人。谓是等流类，焉知道不亲。狐假师子势，诈妄却称珍。铅矿入炉冶，方知金不真。


我见百十狗，个个毛鬇鬡。卧者渠自卧，行者渠自行。投之一块骨，相与啀喍争。良由为骨少，狗多分不平。


世有多解人，愚痴徒苦辛。不求当来善，唯知造恶因。五逆十恶辈，三毒以为亲。一死入地狱，长如镇库银。


赫赫谁盧肆，其酒甚浓厚。可怜高幡帜，极目平升斗。何意讶不售，其家多猛狗。童子欲来沽，狗咬便是走。


我见东家女，年可有十八。西舍竞来问，愿姻夫妻活。烹羊煮众命，聚头作淫杀。含笑乐呵呵，啼哭受殃抉。


柳郎八十二，蓝嫂一十八。夫妻共百年，相怜情狡猾。弄璋字乌䖘，掷瓦名婠妠。屡见枯杨荑，常遭青女杀。


恶趣甚茫茫，冥冥无日光。人间八百岁，未抵半宵长。此等诸痴子，论情甚可伤。劝君求出离，认取法中王。


去家一万里，提剑击匈奴。得利渠即死，失利汝即殂。渠命既不惜，汝命亦何辜。教汝百胜术，不贪为上谟。


少小带经锄，本将兄共居。缘遭他辈责，剩被自妻疏。抛绝红尘境，常游好阅书。谁能借斗水，活取辙中鱼。


吾心似秋月，碧潭清皎洁。无物堪比伦，教我如何说。


贪人好聚财，恰如枭爱子。子大而食母，财多还害己。散之即福生，聚之即祸起。无财亦无祸，鼓翼青云里。


施家有两儿，以艺干齐楚。文武各自备，托身为得所。孟公问其术，我子亲教汝。秦卫两不成，失时成龃龉。



        众星罗列夜明深，岩点孤灯月未沉。圆满光华不磨莹，挂在青天是我心。

      

多少般数人，百计求名利。心贪觅荣华，经营图富贵。心未片时歇，奔突如烟气。家眷实团圆，一呼百诺至。不过七十年，冰消瓦解置。死了万事休，谁人承后嗣。水浸泥弹丸，方知无意智。


层层山水秀，烟霞锁翠微。岚拂纱巾湿，露沾蓑草衣。足蹑游方履，手执古藤枝。更观尘世外，梦境复何为。



        我见世间人，个个争意气。一朝忽然死，只得一片地。阔四尺，长丈二。汝若会出来争意气，我与汝立碑记。家有寒山诗，胜汝看经卷。书放屏风上，时时看一遍。


徒劳说三史，浪自看五经。洎老检黄籍，依前住白丁。筮遭连蹇卦，生主虚危星。不及河边树，年年一度青。


偃息深林下，从生是农夫。立身既质直，出语无谄谀。保我不鉴璧，信君方得珠。焉能同泛滟，极目波上凫。


蹭蹬诸贫士，饥寒成至极。闲居好作诗，札札用心力。贱他言孰采，劝君休叹息。题安糊䴵上，乞狗也不吃。



        寒山道，无人到。若能行，称十号。有蝉鸣，无鸦噪。黄叶落，白云扫。石磊磊，山隩隩.我独居，名善导。子细看，何相好。寒山寒，冰锁石。藏山青，现雪白。日出照，一时释。从兹暖，养老客。我居山，勿人识。白云中，常寂寂。寒山深，称我心。纯白石，勿黄金。泉声响，抚伯琴。有子期，辨此音。重岩中，足清风。扇不摇，凉冷通。明月照，白云笼。独自坐，一老翁。寒山子，长如是。独自居，不生死。

      

有汉姓慠慢，名贪字不廉。一身无所解，百事被他嫌。死恶黄连苦，生怜白蜜甜。吃鱼犹未止，食肉更无厌。



        杳杳寒山道，落落冷涧滨。啾啾常有鸟，寂寂更无人。淅淅风吹面，纷纷雪积身。朝朝不见日，岁岁不知春。

      

蒸砂拟作饭，临渴始掘井。用力磨碌砖，那堪将作镜。佛说元平等，总有真如性。但自审思量，不用闲争竞。


乘兹朽木船，采彼纴婆子。行至大海中，波涛复不止。唯赍一宿粮，去岸三千里。烦恼从何生，愁哉缘苦起。


洛阳多女儿，春日逞华丽。共折路边花，各持插高髻。髻高花匼匝，人见皆睥睨。别求醦醦怜，将归见夫婿。


唝唝买鱼肉，担归喂妻子。何须杀他命，将来活汝己。此非天堂缘，纯是地狱滓。徐六语破堆，始知没道理。



        凡读我诗者，心中须护净。悭贪继日廉，谄曲登时正。 驱遣除恶业，归依受真性。今日得佛身，急急如律令。 重岩我卜居，鸟道绝人迹。庭际何所有，白云抱幽石。 住兹凡几年，屡见春冬易。寄语钟鼎家，虚名定无益。 可笑寒山道，而无车马踪。联谿难记曲，叠嶂不知重。 泣露千般草，吟风一样松。此时迷径处，形问影何从。 吾家好隐沦，居处绝嚣尘。践草成三径，瞻云作四邻。 助歌声有鸟，问法语无人。今日娑婆树，几年为一春。 琴书须自随，禄位用何为。投辇从贤妇，巾车有孝儿。 风吹曝麦地，水溢沃鱼池。常念鹪鹩鸟，安身在一枝。 弟兄同五郡，父子本三州。欲验飞凫集，须征白兔游。 灵瓜梦里受，神橘座中收。乡国何迢递，同鱼寄水流。 一为书剑客，二遇圣明君。东守文不赏，西征武不勋。 学文兼学武，学武兼学文。今日既老矣，馀生不足云。 庄子说送终，天地为棺椁。吾归此有时，唯须一番箔。 死将喂青蝇，吊不劳白鹤。饿著首阳山，生廉死亦乐。 人问寒山道，寒山路不通。夏天冰未释，日出雾朦胧。 似我何由届，与君心不同。君心若似我，还得到其中。 天生百尺树，剪作长条木。可惜栋梁材，抛之在幽谷。 年多心尚劲，日久皮渐秃。识者取将来，犹堪柱马屋。 驱马度荒城，荒城动客情。高低旧雉堞，大小古坟茔。 自振孤蓬影，长凝拱木声。所嗟皆俗骨，仙史更无名。 鹦鹉宅西国，虞罗捕得归。美人朝夕弄，出入在庭帏。 赐以金笼贮，扃哉损羽衣。不如鸿与鹤，飖飏入云飞。 玉堂挂珠帘，中有婵娟子。其貌胜神仙，容华若桃李。 东家春雾合，西舍秋风起。更过三十年，还成苷蔗滓。 城中娥眉女，珠珮珂珊珊。鹦鹉花前弄，琵琶月下弹。 长歌三月响，短舞万人看。未必长如此，芙蓉不耐寒。 父母续经多，田园不羡他。妇摇机轧轧，儿弄口喎喎。 拍手摧花舞，支颐听鸟歌。谁当来叹赏，樵客屡经过。 家住绿岩下，庭芜更不芟。新藤垂缭绕，古石竖巉岩。 山果猕猴摘，池鱼白鹭衔。仙书一两卷，树下读喃喃。 四时无止息，年去又年来。万物有代谢，九天无朽摧。 东明又西暗，花落复花开。唯有黄泉客，冥冥去不回。 岁去换愁年，春来物色鲜。山花笑渌水，岩岫舞青烟。 蜂蝶自云乐，禽鱼更可怜。朋游情未已，彻晓不能眠。 手笔太纵横，身材极瑰玮。生为有限身，死作无名鬼。 自古如此多，君今争奈何。可来白云里，教尔紫芝歌。 欲得安身处，寒山可长保。微风吹幽松，近听声逾好。 下有斑白人，喃喃读黄老。十年归不得，忘却来时道。 俊杰马上郎，挥鞭指绿杨。谓言无死日，终不作梯航。 四运花自好，一朝成萎黄。醍醐与石蜜，至死不能尝。 有一餐霞子，其居讳俗游。论时实萧爽，在夏亦如秋。 幽涧常沥沥，高松风飕飕。其中半日坐，忘却百年愁。 妾在邯郸住，歌声亦抑扬。赖我安居处，此曲旧来长。 既醉莫言归，留连日未央。儿家寝宿处，绣被满银床。 快搒三翼舟，善乘千里马。莫能造我家，谓言最幽野。 岩岫深嶂中，云雷竟日下。自非孔丘公，无能相救者。 智者君抛我，愚者我抛君。非愚亦非智，从此断相闻。 入夜歌明月，侵晨舞白云。焉能拱口手，端坐鬓纷纷。 有鸟五色彣，栖桐食竹实。徐动合礼仪，和鸣中音律。 昨来何以至，为吾暂时出。傥闻弦歌声，作舞欣今日。 茅栋野人居，门前车马疏。林幽偏聚鸟，溪阔本藏鱼。 山果携儿摘，皋田共妇锄。家中何所有，唯有一床书。 登陟寒山道，寒山路不穷。谿长石磊磊，涧阔草濛濛。 苔滑非关雨，松鸣不假风。谁能超世累，共坐白云中。 六极常婴困，九维徒自论。有才遗草泽，无艺闭蓬门。 日上岩犹暗，烟消谷尚昏。其中长者子，个个总无裈. 白云高嵯峨，渌水荡潭波。此处闻渔父，时时鼓棹歌。 声声不可听，令我愁思多。谁谓雀无角，其如穿屋何。 杳杳寒山道，落落冷涧滨。啾啾常有鸟，寂寂更无人。 碛碛风吹面，纷纷雪积身。朝朝不见日，岁岁不知春。 少年何所愁，愁见鬓毛白。白更何所愁，愁见日逼迫。 移向东岱居，配守北邙宅。何忍出此言，此言伤老客。 闻道愁难遣，斯言谓不真。昨朝曾趁却，今日又缠身。 月尽愁难尽，年新愁更新。谁知席帽下，元是昔愁人。 两龟乘犊车，蓦出路头戏。一蛊从傍来，苦死欲求寄。 不载爽人情，始载被沈累。弹指不可论，行恩却遭刺。 三月蚕犹小，女人来采花。隈墙弄蝴蝶，临水掷虾蟆。 罗袖盛梅子，金鎞挑笋芽。斗论多物色，此地胜余家。 东家一老婆，富来三五年。昔日贫于我，今笑我无钱。 渠笑我在后，我笑渠在前。相笑傥不止，东边复西边。 富儿多鞅掌，触事难祇承。仓米已赫赤，不贷人斗升。 转怀钩距意，买绢先拣绫。若至临终日，吊客有苍蝇。 余曾昔睹聪明士，博达英灵无比伦。一选嘉名喧宇宙， 五言诗句越诸人。为官治化超先辈，直为无能继后尘。 忽然富贵贪财色，瓦解冰消不可陈。 白鹤衔苦桃，千里作一息。欲往蓬莱山，将此充粮食。 未达毛摧落，离群心惨恻。却归旧来巢，妻子不相识。 惯居幽隐处，乍向国清中。时访丰干道，仍来看拾公。 独回上寒岩，无人话合同。寻究无源水，源穷水不穷。 生前大愚痴，不为今日悟。今日如许贫，总是前生作。 今生又不修，来生还如故。两岸各无船，渺渺难济渡。 璨璨卢家女，旧来名莫愁。贪乘摘花马，乐搒采莲舟。 膝坐绿熊席，身披青凤裘。哀伤百年内，不免归山丘。 低眼邹公妻，邯郸杜生母。二人同老少，一种好面首。 昨日会客场，恶衣排在后。只为著破裙，吃他残䴺娄. 独卧重岩下，蒸云昼不消。室中虽暡叆，心里绝喧嚣。 梦去游金阙，魂归度石桥。抛除闹我者，历历树间瓢。 夫物有所用，用之各有宜。用之若失所，一缺复一亏。 圆凿而方枘，悲哉空尔为。骅骝将捕鼠，不及跛猫儿。 谁家长不死，死事旧来均。始忆八尺汉，俄成一聚尘。 黄泉无晓日，青草有时春。行到伤心处，松风愁杀人。 骝马珊瑚鞭，驱驰洛阳道。自矜美少年，不信有衰老。 白发会应生，红颜岂长保。但看北邙山，个是蓬莱岛。 竟日常如醉，流年不暂停。埋著蓬蒿下，晓月何冥冥。 骨肉消散尽，魂魄几凋零。遮莫咬铁口，无因读老经。 一向寒山坐，淹留三十年。昨来访亲友，太半入黄泉。 渐减如残烛，长流似逝川。今朝对孤影，不觉泪双悬。 相唤采芙蓉，可怜清江里。游戏不觉暮，屡见狂风起。 浪捧鸳鸯儿，波摇鸂鶒子。此时居舟楫，浩荡情无已。 吾心似秋月，碧潭清皎洁。无物堪比伦，教我如何说。 垂柳暗如烟，飞花飘似霰。夫居离妇州，妇住思夫县。 各在天一涯，何时得相见。寄语明月楼，莫贮双飞燕。 有酒相招饮，有肉相呼吃。黄泉前后人，少壮须努力。 玉带暂时华，金钗非久饰。张翁与郑婆，一去无消息。 可怜好丈夫，身体极棱棱。春秋未三十，才艺百般能。 金羁逐侠客，玉馔集良朋。唯有一般恶，不传无尽灯。 桃花欲经夏，风月催不待。访觅汉时人，能无一个在。 朝朝花迁落，岁岁人移改。今日扬尘处，昔时为大海。 我见东家女，年可有十八。西舍竞来问，愿姻夫妻活。 烹羊煮众命，聚头作淫杀。含笑乐呵呵，啼哭受殃抉。 田舍多桑园，牛犊满厩辙。肯信有因果，顽皮早晚裂。 眼看消磨尽，当头各自活。纸袴瓦作裈，到头冻饿杀。 我见百十狗，个个毛狰狞。卧者渠自卧，行者渠自行。 投之一块骨，相与啀喍争。良由为骨少，狗多分不平。 极目兮长望，白云四茫茫。鸱鸦饱腲腇，鸾凤饥彷徨。 骏马放石碛，蹇驴能至堂。天高不可问，鹪鵊在沧浪。 洛阳多女儿，春日逞华丽。共折路边花，各持插高髻。 髻高花匼匝，人见皆睥睨。别求醦醦怜，将归见夫婿。 春女衒容仪，相将南陌陲。看花愁日晚，隐树怕风吹。 年少从傍来，白马黄金羁。何须久相弄，儿家夫婿知。 群女戏夕阳，风来满路香。缀裙金蛱蝶，插髻玉鸳鸯。 角婢红罗缜，阉奴紫锦裳。为观失道者，鬓白心惶惶。 若人逢鬼魅，第一莫惊懅。捺硬莫采渠，呼名自当去。 烧香请佛力，礼拜求僧助。蚊子叮铁牛，无渠下觜处。 浩浩黄河水，东流长不息。悠悠不见清，人人寿有极。 苟欲乘白云，曷由生羽翼。唯当鬒发时，行住须努力。 乘兹朽木船，采彼纴婆子。行至大海中，波涛复不止。 唯赍一宿粮，去岸三千里。烦恼从何生，愁哉缘苦起。 默默永无言，后生何所述。隐居在林薮，智日何由出。 枯槁非坚卫，风霜成夭疾。土牛耕石田，未有得稻日。 山中何太冷，自古非今年。沓嶂恒凝雪，幽林每吐烟。 草生芒种后，叶落立秋前。此有沈迷客，窥窥不见天。 山客心悄悄，常嗟岁序迁。辛勤采芝朮，搜斥讵成仙。 庭廓云初卷，林明月正圆。不归何所为，桂树相留连。 有人兮山楹，云卷兮霞缨。秉芳兮欲寄，路漫漫兮难征。 心惆怅兮狐疑，年老已无成。众喔咿斯，蹇独立兮忠贞。 猪吃死人肉，人吃死猪肠。猪不嫌人臭，人反道猪香。 猪死抛水内，人死掘土藏。彼此莫相啖，莲花生沸汤。 快哉混沌身，不饭复不尿。遭得谁钻凿，因兹立九窍。 朝朝为衣食，岁岁愁租调。千个争一钱，聚头亡命叫。 啼哭缘何事，泪如珠子颗。应当有别离，复是遭丧祸。 所为在贫穷，未能了因果。冢间瞻死尸，六道不干我。 妇女慵经织，男夫懒耨田。轻浮耽挟弹，跕躧拈抹弦。 冻骨衣应急，充肠食在先。今谁念于汝，苦痛哭苍天。 不行真正道，随邪号行婆。口惭神佛少，心怀嫉妒多。 背后噇鱼肉，人前念佛陀。如此修身处，难应避奈何。 世有一等愚，茫茫恰似驴。还解人言语，贪淫状若猪。 险巇难可测，实语却成虚。谁能共伊语，令教莫此居。 有汉姓傲慢，名贪字不廉。一身无所解，百事被他嫌。 死恶黄连苦，生怜白蜜甜。吃鱼犹未止，食肉更无厌。 纵你居犀角，饶君带虎睛。桃枝将辟秽，蒜壳取为璎。 暖腹茱萸酒，空心枸杞羹。终归不免死，浪自觅长生。 卜择幽居地，天台更莫言。猿啼谿雾冷，岳色草门连。 折叶覆松室，开池引涧泉。已甘休万事，采蕨度残年。 益者益其精，可名为有益。易者易其形，是名之有易。 能益复能易，当得上仙籍。无益复无易，终不免死厄。 徒劳说三史，浪自看五经。洎老检黄籍，依前住白丁。 筮遭连蹇卦，生主虚危星。不及河边树，年年一度青。 碧涧泉水清，寒山月华白。默知神自明，观空境逾寂。 我今有一襦，非罗复非绮。借问作何色，不红亦不紫。 夏天将作衫，冬天将作被。冬夏递互用，长年只这是。 白拂栴檀柄，馨香竟日闻。柔和如卷雾，摇拽似行云。 礼奉宜当暑，高提复去尘。时时方丈内，将用指迷人。 贪爱有人求快活，不知祸在百年身。但看阳焰浮沤水， 便觉无常败坏人。丈夫志气直如铁，无曲心中道自真。 行密节高霜下竹，方知不枉用心神。 多少般数人，百计求名利。心贪觅荣华，经营图富贵。 心未片时歇，奔突如烟气。家眷实团圆，一呼百诺至。 不过七十年，冰消瓦解置。死了万事休，谁人承后嗣。 水浸泥弹丸，方知无意智。 贪人好聚财，恰如枭爱子。子大而食母，财多还害己。 散之即福生，聚之即祸起。无财亦无祸，鼓翼青云里。 去家一万里，提剑击匈奴。得利渠即死，失利汝即殂。 渠命既不惜，汝命亦何辜。教汝百胜术，不贪为上谟。 瞋是心中火，能烧功德林。欲行菩萨道，忍辱护真心。 汝为埋头痴兀兀，爱向无明罗刹窟。再三劝你早修行， 是你顽痴心恍惚。不肯信受寒山语，转转倍加业汩汩。 直待斩首作两段，方知自身奴贼物。 恶趣甚茫茫，冥冥无日光。人间八百岁，未抵半宵长。 此等诸痴子，论情甚可伤。劝君求出离，认取法中王。 世有多解人，愚痴徒苦辛。不求当来善，唯知造恶因。 五逆十恶辈，三毒以为亲。一死入地狱，长如镇库银。 天高高不穷，地厚厚无极。动物在其中，凭兹造化力。 争头觅饱暖，作计相啖食。因果都未详，盲儿问乳色。 天下几种人，论时色数有。贾婆如许夫，黄老元无妇。 卫氏儿可怜，钟家女极丑。渠若向西行，我便东边走。 贤士不贪婪，痴人好炉冶。麦地占他家，竹园皆我者。 努膊觅钱财，切齿驱奴马。须看郭门外，垒垒松柏下。 唝唝买鱼肉，担归喂妻子。何须杀他命，将来活汝己。 此非天堂缘，纯是地狱滓。徐六语破堆，始知没道理。 有人把椿树，唤作白栴檀。学道多沙数，几个得泥丸。 弃金却担草，谩他亦自谩。似聚砂一处，成团也大难。 蒸砂拟作饭，临渴始掘井。用力磨碌砖，那堪将作镜。 佛说元平等，总有真如性。但自审思量，不用闲争竞。 推寻世间事，子细总皆知。凡事莫容易，尽爱讨便宜。 护即弊成好，毁即是成非。故知杂滥口，背面总由伊。 冷暖我自量，不信奴唇皮。 蹭蹬诸贫士，饥寒成至极。闲居好作诗，札札用心力。 贱他言孰采，劝君休叹息。题安糊饼上，乞狗也不吃。 欲识生死譬，且将冰水比。水结即成冰，冰消返成水。 已死必应生，出生还复死。冰水不相伤，生死还双美。 寻思少年日，游猎向平陵。国使职非愿，神仙未足称。 联翩骑白马，喝兔放苍鹰。不觉大流落，皤皤谁见矜。 偃息深林下，从生是农夫。立身既质直，出语无谄谀。 保我不鉴璧，信君方得珠。焉能同泛滟，极目波上凫。 不须攻人恶，何用伐己善。行之则可行，卷之则可卷。 禄厚忧积大，言深虑交浅。闻兹若念兹，小子当自见。 富儿会高堂，华灯何炜煌。此时无烛者，心愿处其傍。 不意遭排遣，还归暗处藏。益人明讵损，顿讶惜馀光。 世有聪明士，勤苦探幽文。三端自孤立，六艺越诸君。 神气卓然异，精彩超众群。不识个中意，逐境乱纷纷。 层层山水秀，烟霞锁翠微。岚拂纱巾湿，露沾蓑草衣。 足蹑游方履，手执古藤枝。更观尘世外，梦境复何为。 满卷才子诗，溢壶圣人酒。行爱观牛犊，坐不离左右。 霜露入茅檐，月华明瓮牖。此时吸两瓯，吟诗五百首。 施家有两儿，以艺干齐楚。文武各自备，托身为得所。 孟公问其术，我子亲教汝。秦卫两不成，失时成龃龉。 止宿鸳鸯鸟，一雄兼一雌。衔花相共食，刷羽每相随。 戏入烟霄里，宿归沙岸湄。自怜生处乐，不夺凤凰池。 或有衒行人，才艺过周孔。见罢头兀兀，看时身侗侗。 绳牵未肯行，锥刺犹不动。恰似羊公鹤，可怜生氃氋。 少小带经锄，本将兄共居。缘遭他辈责，剩被自妻疏。 抛绝红尘境，常游好阅书。谁能借斗水，活取辙中鱼。 变化计无穷，生死竟不止。三途鸟雀身，五岳龙鱼已。 世浊作䍲羺，时清为騄耳。前回是富儿，今度成贫士。 书判全非弱，嫌身不得官。铨曹被拗折，洗垢觅疮瘢。 必也关天命，今冬更试看。盲儿射雀目，偶中亦非难。 贫驴欠一尺，富狗剩三寸。若分贫不平，中半富与困。 始取驴饱足，却令狗饥顿。为汝熟思量，令我也愁闷。 柳郎八十二，蓝嫂一十八。夫妻共百年，相怜情狡猾。 弄璋字乌䖘，掷瓦名婠妠.屡见枯杨荑，常遭青女杀。 大有饥寒客，生将兽鱼殊。长存磨石下，时哭路边隅。 累日空思饭，经冬不识襦。唯赍一束草，并带五升麸。 赫赫谁垆肆，其酒甚浓厚。可怜高幡帜，极目平升斗。 何意讶不售，其家多猛狗。童子欲来沽，狗咬便是走。 吁嗟浊滥处，罗刹共贤人。谓是等流类，焉知道不亲。 狐假师子势，诈妄却称珍。铅矿入炉冶，方知金不知。 田家避暑月，斗酒共谁欢。杂杂排山果，疏疏围酒樽。 芦莦将代席，蕉叶且充盘。醉后支颐坐，须弥小弹丸。 个是何措大，时来省南院。年可三十馀，曾经四五选。 囊里无青蚨，箧中有黄绢。行到食店前，不敢暂回面。 为人常吃用，爱意须悭惜。老去不自由，渐被他推斥。 送向荒山头，一生愿虚掷。亡羊罢补牢，失意终无极。 浪造凌霄阁，虚登百尺楼。养生仍夭命，诱读讵封侯。 不用从黄口，何须厌白头。未能端似箭，且莫曲如钩。 云山叠叠连天碧，路僻林深无客游。远望孤蟾明皎皎， 近闻群鸟语啾啾。老夫独坐栖青嶂，少室闲居任白头。 可叹往年与今日，无心还似水东流。 富贵疏亲聚，只为多钱米。贫贱骨肉离，非关少兄弟。 急须归去来，招贤阁未启。浪行朱雀街，踏破皮鞋底。 我见一痴汉，仍居三两妇。养得八九儿，总是随宜手。 丁防是新差，资财非旧有。黄蘖作驴鞦，始知苦在后。 新谷尚未熟，旧谷今已无。就贷一斗许，门外立踟蹰。 夫出教问妇，妇出遣问夫。悭惜不救乏，财多为累愚。 大有好笑事，略陈三五个。张公富奢华，孟子贫轗轲。 只取侏儒饱，不怜方朔饿。巴歌唱者多，白雪无人和。 老翁娶少妇，发白妇不耐。老婆嫁少夫，面黄夫不爱。 老翁娶老婆，一一无弃背。少妇嫁少夫，两两相怜态。 雍容美少年，博览诸经史。尽号曰先生，皆称为学士。 未能得官职，不解秉耒耜。冬披破布衫，盖是书误己。 鸟语情不堪，其时卧草庵。樱桃红烁烁，杨柳正毵毵。 旭日衔青嶂，晴云洗渌潭。谁知出尘俗，驭上寒山南。 昨日何悠悠，场中可怜许。上为桃李径，下作兰荪渚。 复有绮罗人，舍中翠毛羽。相逢欲相唤，脉脉不能语。 丈夫莫守困，无钱须经纪。养得一牸牛，生得五犊子。 犊子又生儿，积数无穷已。寄语陶朱公，富与君相似。 之子何惶惶，卜居须自审。南方瘴疠多，北地风霜甚。 荒陬不可居，毒川难可饮。魂兮归去来，食我家园葚。 昨夜梦还家，见妇机中织。驻梭如有思，擎梭似无力。 呼之回面视，况复不相识。应是别多年，鬓毛非旧色。 人生不满百，常怀千载忧。自身病始可，又为子孙愁。 下视禾根土，上看桑树头。秤锤落东海，到底始知休。 世有一等流，悠悠似木头。出语无知解，云我百不忧。 问道道不会，问佛佛不求。子细推寻著，茫然一场愁。 董郎年少时，出入帝京里。衫作嫩鹅黄，容仪画相似。 常骑踏雪马，拂拂红尘起。观者满路傍，个是谁家子。 个是谁家子，为人大被憎。痴心常愤愤，肉眼醉瞢瞢。 见佛不礼佛，逢僧不施僧。唯知打大脔，除此百无能。 人以身为本，本以心为柄。本在心莫邪，心邪丧本命。 未能免此殃，何言懒照镜。不念金刚经，却令菩萨病。 城北仲家翁，渠家多酒肉。仲翁妇死时，吊客满堂屋。 仲翁自身亡，能无一人哭。吃他杯脔者，何太冷心腹。 下愚读我诗，不解却嗤诮。中庸读我诗，思量云甚要。 上贤读我诗，把著满面笑。杨修见幼妇，一览便知妙。 自有悭惜人，我非悭惜辈。衣单为舞穿，酒尽缘歌啐。 当取一腹饱，莫令两脚儽。蓬蒿钻髑髅，此日君应悔。 我行经古坟，泪尽嗟存没。冢破压黄肠，棺穿露白骨。 欹斜有瓮瓶，掁拨无簪笏。风至揽其中，灰尘乱𡋯𡋯。 夕阳赫西山，草木光晔晔。复有朦胧处，松萝相连接。 此中多伏虎，见我奋迅鬣。手中无寸刃，争不惧慑慑。 出身既扰扰，世事非一状。未能舍流俗，所以相追访。 昨吊徐五死，今送刘三葬。终日不得闲，为此心凄怆。 有乐且须乐，时哉不可失。虽云一百年，岂满三万日。 寄世是须臾，论钱莫啾唧。孝经末后章，委曲陈情毕。 独坐常忽忽，情怀何悠悠。山腰云缦缦，谷口风飕飕。 猿来树袅袅，鸟入林啾啾。时催鬓飒飒，岁尽老惆惆。 一人好头肚，六艺尽皆通。南见驱归北，西风趁向东。 长漂如泛萍，不息似飞蓬。问是何等色，姓贫名曰穷。 他贤君即受，不贤君莫与。君贤他见容，不贤他亦拒。 嘉善矜不能，仁徒方得所。劝逐子张言，抛却卜商语。 俗薄真成薄，人心个不同。殷翁笑柳老，柳老笑殷翁。 何故两相笑，俱行譣诐中。装车竞嵽嵲，翻载各泷涷。 是我有钱日，恒为汝贷将。汝今既饱暖，见我不分张。 须忆汝欲得，似我今承望。有无更代事，劝汝熟思量。 人生一百年，佛说十二部。慈悲如野鹿，瞋忿似家狗。 家狗趁不去，野鹿常好走。欲伏猕猴心，须听狮子吼。 教汝数般事，思量知我贤。极贫忍卖屋，才富须买田。 空腹不得走，枕头须莫眠。此言期众见，挂在日东边。 寒山多幽奇，登者皆恒慑。月照水澄澄，风吹草猎猎。 凋梅雪作花，杌木云充叶。触雨转鲜灵，非晴不可涉。 有树先林生，计年逾一倍。根遭陵谷变，叶被风霜改。 咸笑外凋零，不怜内文采。皮肤脱落尽，唯有贞实在。 寒山有裸虫，身白而头黑。手把两卷书，一道将一德。 住不安釜灶，行不赍衣裓.常持智慧剑，拟破烦恼贼。 有人畏白首，不肯舍朱绂。采药空求仙，根苗乱挑掘。 数年无效验，痴意瞋怫郁。猎师披袈裟，元非汝使物。 昔时可可贫，今朝最贫冻。作事不谐和，触途成倥偬。 行泥屡脚屈，坐社频腹痛。失却斑猫儿，老鼠围饭瓮。 我见世间人，堂堂好仪相。不报父母恩，方寸底模样。 欠负他人钱，蹄穿始惆怅。个个惜妻儿，爷娘不供养。 兄弟似冤家，心中长怅怏，忆昔少年时，求神愿成长。 今为不孝子，世间多此样。买肉自家噇，抹觜道我畅。 自逞说喽罗，聪明无益当。牛头努目瞋，出去始时晌。 择佛烧好香，拣僧归供养。罗汉门前乞，趁却闲和尚。 不悟无为人，从来无相状。封疏请名僧，儭钱两三样。 云光好法师，安角在头上。汝无平等心，圣贤俱不降。 凡圣皆混然，劝君休取相。我法妙难思，天龙尽回向。 我今稽首礼，无上法中王。慈悲大喜舍，名称满十方。 众生作依怙，智慧身金刚。顶礼无所著，我师大法王。 可贵天然物，独一无伴侣。觅他不可见，出入无门户。 促之在方寸，延之一切处。你若不信爱，相逢不相遇。 余家有一窟，窟中无一物。净洁空堂堂，光华明日日。 蔬食养微躯，布裘遮幻质。任你千圣现，我有天真佛。 男儿大丈夫，作事莫莽卤。劲挺铁石心，直取菩提路。 邪路不用行，行之枉辛苦。不要求佛果，识取心王主。 粤自居寒山，曾经几万载。任运遁林泉，栖迟观自在。 寒岩人不到，白云常叆叇。细草作卧褥，青天为被盖。 快活枕石头，天地任变改。 可重是寒山，白云常自闲。猿啼畅道内，虎啸出人间。 独步石可履，孤吟藤好攀。松风清飒飒，鸟语声咲咲。 闲自访高僧，烟山万万层。师亲指归路，月挂一轮灯。 闲游华顶上，日朗昼光辉。四顾晴空里，白云同鹤飞。 世有多事人，广学诸知见。不识本真性，与道转悬远。 若能明实相，岂用陈虚愿。一念了自心，开佛之知见。 寒山有一宅，宅中无阑隔。六门左右通，堂中见天碧。 房房虚索索，东壁打西壁。其中一物无，免被人来惜。 寒到烧软火，饥来煮菜吃。不学田舍翁，广置牛庄宅。 尽作地狱业，一入何曾极。好好善思量，思量知轨则。 侬家暂下山，入到城隍里。逢见一群女，端正容貌美。 头戴蜀样花，燕脂涂粉腻。金钏镂银朵，罗衣绯红紫。 朱颜类神仙，香带氛氲气。时人皆顾盼，痴爱染心意。 谓言世无双，魂影随他去。狗咬枯骨头，虚自舐唇齿。 不解返思量，与畜何曾异。今成白发婆，老陋若精魅。 无始由狗心，不超解脱地。 一自遁寒山，养命餐山果。平生何所忧，此世随缘过。 日月如逝川，光阴石中火。任你天地移，我畅岩中坐。 我见世间人，茫茫走路尘。不知此中事，将何为去津。 荣华能几日，眷属片时亲。纵有千斤金，不如林下贫。 自闻梁朝日，四依诸贤士。宝志万回师，四仙傅大士。 显扬一代教，作时如来使。造建僧伽蓝，信心归佛理。 虽乃得如斯，有为多患累。与道殊悬远，折西补东尔。 不达无为功，损多益少利。有声而无形，至今何处去。 吁嗟贫复病，为人绝友亲。瓮里长无饭，甑中屡生尘。 蓬庵不免雨，漏榻劣容身。莫怪今憔悴，多愁定损人。 养女畏太多，已生须训诱。捺头遣小心，鞭背令缄口。 未解乘机杼，那堪事箕帚。张婆语驴驹，汝大不如母。 秉志不可卷，须知我匪席。浪造山林中，独卧盘陀石。 辩士来劝余，速令受金璧。凿墙植蓬蒿，若此非有益。 以我栖迟处，幽深难可论。无风萝自动，不雾竹长昏。 涧水缘谁咽，山云忽自屯。午时庵内坐，始觉日头暾。 忆昔遇逢处，人间逐胜游。乐山登万仞，爱水泛千舟。 送客琵琶谷，携琴鹦鹉洲。焉知松树下，抱膝冷飕飕。 报汝修道者，进求虚劳神。人有精灵物，无字复无文。 呼时历历应，隐处不居存。叮咛善保护，勿令有点痕。 去年春鸟鸣，此时思弟兄。今年秋菊烂，此时思发生。 绿水千肠咽，黄云四面平。哀哉百年内，肠断忆咸京。 多少天台人，不识寒山子。莫知真意度，唤作闲言语。 一住寒山万事休，更无杂念挂心头。 闲于石壁题诗句，任运还同不系舟。 可惜百年屋，左倒右复倾。墙壁分散尽，木植乱差横。 砖瓦片片落，朽烂不堪停。狂风吹蓦榻，再竖卒难成。 精神殊爽爽，形貌极堂堂。能射穿七札，读书览五行。 经眠虎头枕，昔坐象牙床。若无一堵物，不啻冷如霜。 笑我田舍儿，头颊底絷涩。巾子未曾高，腰带长时急。 非是不及时，无钱趁不及。一日有钱财，浮图顶上立。 买肉血聒聒，买鱼跳鱍鱍.君身招罪累，妻子成快活。 才死渠便嫁，他人谁敢遏。一朝如破床，两个当头脱。 客难寒山子，君诗无道理。吾观乎古人，贫贱不为耻。 应之笑此言，谈何疏阔矣。愿君似今日，钱是急事尔。 从生不往来，至死无仁义。言既有枝叶，心怀便险诐。 若其开小道，缘此生大伪。诈说造云梯，削之成棘刺。 一瓶铸金成，一瓶埏泥出。二瓶任君看，那个瓶牢实。 欲知瓶有二，须知业非一。将此验生因，修行在今日。 摧残荒草庐，其中烟火蔚。借问群小儿，生来凡几日。 门外有三车，迎之不肯出。饱食腹膨脝，个是痴顽物。 有身与无身，是我复非我。如此审思量，迁延倚岩坐。 足间青草生，顶上红尘堕。已见俗中人，灵床施酒果。 昨见河边树，摧残不可论。二三馀干在，千万斧刀痕。 霜凋萎疏叶，波冲枯朽根。生处当如此，何用怨乾坤。 余见僧繇性希奇，巧妙间生梁朝时。道子飘然为殊特， 二公善绘手毫挥。逞画图真意气异，龙行鬼走神巍巍。 饶邈虚空写尘迹，无因画得志公师。 久住寒山凡几秋，独吟歌曲绝无忧。蓬扉不掩常幽寂， 泉涌甘浆长自流。石室地炉砂鼎沸，松黄柏茗乳香瓯。 饥餐一粒伽陀药，心地调和倚石头。 丹丘迥耸与云齐，空里五峰遥望低。雁塔高排出青嶂， 禅林古殿入虹蜺.风摇松叶赤城秀，雾吐中岩仙路迷。 碧落千山万仞现，藤萝相接次连谿. 千生万死凡几生，生死来去转迷情。 不识心中无价宝，犹似盲驴信脚行。 老病残年百有馀，面黄头白好山居。布裘拥质随缘过， 岂羡人间巧样模。心神用尽为名利，百种贪婪进己躯。 浮生幻化如灯烬，冢内埋身是有无。 世间何事最堪嗟，尽是三途造罪楂。不学白云岩下客， 一条寒衲是生涯。秋到任他林落叶，春来从你树开花。 三界横眠闲无事，明月清风是我家。 昔年曾到大海游，为采摩尼誓恳求。直到龙宫深密处， 金关锁断主神愁。龙王守护安耳里，剑客星挥无处搜。 贾客却归门内去，明珠元在我心头。 众星罗列夜明深，岩点孤灯月未沈。 圆满光华不磨莹，挂在青天是我心。 千年石上古人踪，万丈岩前一点空。 明月照时常皎洁，不劳寻讨问西东。 寒山顶上月轮孤，照见晴空一物无。 可贵天然无价宝，埋在五阴溺身躯。 我向前溪照碧流，或向岩边坐盘石。 心似孤云无所依，悠悠世事何须觅。 我家本住在寒山，石岩栖息离烦缘。泯时万象无痕迹， 舒处周流遍大千。光影腾辉照心地，无有一法当现前。 方知摩尼一颗珠，解用无方处处圆。 世人何事可吁嗟，苦乐交煎勿底涯。生死往来多少劫， 东西南北是谁家。张王李赵权时姓，六道三途事似麻。 只为主人不了绝，遂招迁谢逐迷邪。 余家本住在天台，云路烟深绝客来。千仞岩峦深可遁， 万重谿涧石楼台。桦巾木屐沿流步，布裘藜杖绕山回。 自觉浮生幻化事，逍遥快乐实善哉。 怜底众生病，餐尝略不厌。蒸豚搵蒜酱，炙鸭点椒盐。 去骨鲜鱼脍，兼皮熟肉脸。不知他命苦，只取自家甜。 读书岂免死，读书岂免贫。何以好识字，识字胜他人。 丈夫不识字，无处可安身。黄连搵蒜酱，忘计是苦辛。 我见瞒人汉，如篮盛水走。一气将归家，篮里何曾有。 我见被人瞒，一似园中韭。日日被刀伤，天生还自有。 不见朝垂露，日烁自消除。人身亦如此，阎浮是寄居。 切莫因循过，且令三毒祛。菩提即烦恼，尽令无有馀。 水清澄澄莹，彻底自然见。心中无一事，水清众兽现。 心若不妄起，永劫无改变。若能如是知，是知无背面。 自从到此天台境，经今早度几冬春。 山水不移人自老，见却多少后生人。 说食终不饱，说衣不免寒。饱吃须是饭，著衣方免寒。 不解审思量，只道求佛难。回心即是佛，莫向外头看。 可畏轮回苦，往复似翻尘。蚁巡环未息，六道乱纷纷。 改头换面孔，不离旧时人。速了黑暗狱，无令心性昏。 可畏三界轮，念念未曾息。才始似出头，又却遭沈溺。 假使非非想，盖缘多福力。争似识真源，一得即永得。 昨日游峰顶，下窥千尺崖。临危一株树，风摆两枝开。 雨漂即零落，日晒作尘埃。嗟见此茂秀，今为一聚灰。 自古多少圣，叮咛教自信。人根性不等，高下有利钝。 真佛不肯认，置功枉受困。不知清净心，便是法王印。 我闻天台山，山中有琪树。永言欲攀之，莫晓石桥路。 缘此生悲叹，幸居将已慕。今日观镜中，飒飒鬓垂素。 养子不经师，不及都亭鼠。何曾见好人，岂闻长者语。 为染在薰莸，应须择朋侣。五月贩鲜鱼，莫教人笑汝。 徒闭蓬门坐，频经石火迁。唯闻人作鬼，不见鹤成仙。 念此那堪说，随缘须自怜。回瞻郊郭外，古墓犁为田。 时人见寒山，各谓是风颠。貌不起人目，身唯布裘缠。 我语他不会，他语我不言。为报往来者，可来向寒山。 自在白云间，从来非买山。下危须策杖，上险捉藤攀。 涧底松常翠，谿边石自斑。友朋虽阻绝，春至鸟咲咲。 我在村中住，众推无比方。昨日到城下，却被狗形相。 或嫌袴太窄，或说衫少长。挛却鹞子眼，雀儿舞堂堂。 死生元有命，富贵本由天。此是古人语，吾今非谬传。 聪明好短命，痴騃却长年。钝物丰财宝，醒醒汉无钱。 国以人为本，犹如树因地。地厚树扶疏，地薄树憔悴。 不得露其根，枝枯子先坠。决陂以取鱼，是取一期利。 众生不可说，何意许颠邪。面上两恶鸟，心中三毒蛇。 是渠作障碍，使你事烦拏。举手高弹指，南无佛陀耶。 自乐平生道，烟萝石洞间。野情多放旷，长伴白云间。 有路不通世，无心孰可攀。石床孤夜坐，圆月上寒山。 大海水无边，鱼龙万万千。递互相食啖，冗冗痴肉团。 为心不了绝，妄想起如烟。性月澄澄朗，廓尔照无边。 自见天台顶，孤高出众群。风摇松竹韵，月现海潮频。 下望青山际，谈玄有白云。野情便山水，本志慕道伦。 三五痴后生，作事不真实。未读十卷书，强把雌黄笔。 将他儒行篇，唤作贼盗律。脱体似蟫虫，咬破他书帙。 心高如山岳，人我不伏人。解讲围陀典，能谈三教文。 心中无惭愧，破戒违律文。自言上人法，称为第一人。 愚者皆赞叹，智者抚掌笑。阳焰虚空花，岂得免生老。 不如百不解，静坐绝忧恼。 如许多宝贝，海中乘坏舸。前头失却桅，后头又无柁。 宛转任风吹，高低随浪簸。如何得到岸，努力莫端坐。 我见凡愚人，多畜资财谷。饮酒食生命，谓言我富足。 莫知地狱深，唯求上天福。罪业如毗富，岂得免灾毒。 财主忽然死，争共当头哭。供僧读文疏，空是鬼神禄。 福田一个无，虚设一群秃。不如早觉悟，莫作黑暗狱。 狂风不动树，心真无罪福。寄语冗冗人，叮咛再三读。 劝你三界子，莫作勿道理。理短被他欺，理长不奈你。 世间浊滥人，恰似黍粘子。不见无事人，独脱无能比。 早须返本源，三界任缘起。清净入如流，莫饮无明水。 三界人蠢蠢，六道人茫茫。贪财爱淫欲，心恶若豺狼。 地狱如箭射，极苦若为当。兀兀过朝夕，都不别贤良。 好恶总不识，犹如猪及羊。共语如木石，嫉妒似颠狂。 不自见己过，如猪在圈卧。不知自偿债，却笑牛牵磨。 人生在尘蒙，恰似盆中虫。终日行绕绕，不离其盆中。 神仙不可得，烦恼计无穷。岁月如流水，须臾作老翁。 寒山出此语，复似颠狂汉。有事对面说，所以足人怨。 心真出语直，直心无背面。临死度奈河，谁是喽罗汉。 冥冥泉台路，被业相拘绊。 我见多知汉，终日用心神。岐路逞喽罗，欺谩一切人。 唯作地狱滓，不修正直因。忽然无常至，定知乱纷纷。 寄语诸仁者，复以何为怀。达道见自性，自性即如来。 天真元具足，修证转差回。弃本却逐末，只守一场呆。 世有一般人，不恶又不善。不识主人公，随客处处转。 因循过时光，浑是痴肉脔。虽有一灵台，如同客作汉。 常闻释迦佛，先受然灯记。然灯与释迦，只论前后智。 前后体非殊，异中无有异。一佛一切佛，心是如来地。 常闻国大臣，朱紫簪缨禄。富贵百千般，贪荣不知辱。 奴马满宅舍，金银盈帑屋。痴福暂时扶，埋头作地狱。 忽死万事休，男女当头哭。不知有祸殃，前路何疾速。 家破冷飕飕，食无一粒粟。冻饿苦凄凄，良由不觉触。 上人心猛利，一闻便知妙。中流心清净，审思云甚要。 下士钝暗痴，顽皮最难裂。直待血淋头，始知自摧灭。 看取开眼贼，闹市集人决。死尸弃如尘，此时向谁说。 男儿大丈夫，一刀两段截。人面禽兽心，造作何时歇。 我有六兄弟，就中一个恶。打伊又不得，骂伊又不著。 处处无奈何，耽财好淫杀。见好埋头爱，贪心过罗刹。 阿爷恶见伊，阿娘嫌不悦。昨被我捉得，恶骂恣情掣。 趁向无人处，一一向伊说。汝今须改行，覆车须改辙。 若也不信受，共汝恶合杀。汝受我调伏，我共汝觅活。 从此尽和同，如今过菩萨。学业攻炉冶，炼尽三山铁。 至今静恬恬，众人皆赞说。 昔日极贫苦，夜夜数他宝。今日审思量，自家须营造。 掘得一宝藏，纯是水精珠。大有碧眼胡，密拟买将去。 余即报渠言，此珠无价数。 一生慵懒作，憎重只便轻。他家学事业，余持一卷经。 无心装褾轴，来去省人擎。应病则说药，方便度众生。 但自心无事，何处不惺惺。 我见出家人，不入出家学。欲知真出家，心净无绳索。 澄澄孤玄妙，如如无倚托。三界任纵横，四生不可泊。 无为无事人，逍遥实快乐。 昨到云霞观，忽见仙尊士。星冠月帔横，尽云居山水。 余问神仙术，云道若为比。谓言灵无上，妙药心神秘。 守死待鹤来，皆道乘鱼去。余乃返穷之，推寻勿道理。 但看箭射空，须臾还坠地。饶你得仙人，恰似守尸鬼。 心月自精明，万象何能比。欲知仙丹术，身内元神是。 莫学黄巾公，握愚自守拟。 余家有一宅，其宅无正主。地生一寸草，水垂一滴露。 火烧六个贼，风吹黑云雨。子细寻本人，布裹真珠尔。 传语诸公子，听说石齐奴。僮仆八百人，水碓三十区。 舍下养鱼鸟，楼上吹笙竽。伸头临白刃，痴心为绿珠。 何以长惆怅，人生似朝菌。那堪数十年，亲旧凋落尽。 以此思自哀，哀情不可忍。奈何当奈何，托体归山隐。 褴缕关前业，莫诃今日身。若言由冢墓，个是极痴人。 到头君作鬼，岂令男女贫。皎然易解事，作么无精神。 我见黄河水，凡经几度清。水流如急箭，人世若浮萍。 痴属根本业，无明烦恼坑。轮回几许劫，只为造迷盲。 二仪既开辟，人乃居其中。迷汝即吐雾，醒汝即吹风。 惜汝即富贵，夺汝即贫穷。碌碌群汉子，万事由天公。 余劝诸稚子，急离火宅中。三车在门外，载你免飘蓬。 露地四衢坐，当天万事空。十方无上下，来去任西东。 若得个中意，纵横处处通。 可叹浮生人，悠悠何日了。朝朝无闲时，年年不觉老。 总为求衣食，令心生烦恼。扰扰百千年，去来三恶道。 时人寻云路，云路杳无踪。山高多险峻，涧阔少玲珑。 碧嶂前兼后，白云西复东。欲知云路处，云路在虚空。 寒山栖隐处，绝得杂人过。时逢林内鸟，相共唱山歌。 瑞草联谿谷，老松枕嵯峨。可观无事客，憩歇在岩阿。 五岳俱成粉，须弥一寸山。大海一滴水，吸入在心田。 生长菩提子，遍盖天中天。语汝慕道者，慎莫绕十缠。 无衣自访觅，莫共狐谋裘。无食自采取，莫共羊谋羞。 借皮兼借肉，怀叹复怀愁。皆缘义失所，衣食常不周。 自羡山间乐，逍遥无倚托。逐日养残躯，闲思无所作。 时披古佛书，往往登石阁。下窥千尺崖，上有云盘泊。 寒月冷飕飕，身似孤飞鹤。 我见转轮王，千子常围绕。十善化四天，庄严多七宝。 七宝镇随身，庄严甚妙好。一朝福报尽，犹若栖芦鸟。 还作牛领虫，六趣受业道。况复诸凡夫，无常岂长保。 生死如旋火，轮回似麻稻。不解早觉悟，为人枉虚老。 平野水宽阔，丹丘连四明。仙都最高秀，群峰耸翠屏。 远远望何极，矹矹势相迎。独标海隅外，处处播嘉名。 可贵一名山，七宝何能比。松月飕飕冷，云霞片片起。 匼匝几重山，回还多少里。谿涧静澄澄，快活无穷已。 我见世间人，生而还复死。昨朝犹二八，壮气胸襟士。 如今七十过，力困形憔悴。恰似春日花，朝开夜落尔。 迥耸霄汉外，云里路岧峣.瀑布千丈流，如铺练一条。 下有栖心窟，横安定命桥。雄雄镇世界，天台名独超。 盘陀石上坐，谿涧冷凄凄。静玩偏嘉丽，虚岩蒙雾迷。 怡然憩歇处，日斜树影低。我自观心地，莲花出淤泥。 隐士遁人间，多向山中眠。青萝疏麓麓，碧涧响联联。 腾腾且安乐，悠悠自清闲。免有染世事，心静如白莲。 寄语食肉汉，食时无逗遛。今生过去种，未来今日修。 只取今日美，不畏来生忧。老鼠入饭瓮，虽饱难出头。 自从出家后，渐得养生趣。伸缩四肢全，勤听六根具。 褐衣随春冬，粝食供朝暮。今日恳恳修，愿与佛相遇。 五言五百篇，七字七十九。三字二十一，都来六百首。 一例书岩石，自夸云好手。若能会我诗，真是如来母。 世事绕悠悠，贪生早晚休。研尽大地石，何时得歇头。 四时周变易，八节急如流。为报火宅主，露地骑白牛。 可笑五阴窟，四蛇共同居。黑暗无明烛，三毒递相驱。 伴党六个贼，劫掠法财珠。斩却魔军辈，安泰湛如苏。 常闻汉武帝，爰及秦始皇。俱好神仙术，延年竟不长。 金台既摧折，沙丘遂灭亡。茂陵与骊岳，今日草茫茫。 忆得二十年，徐步国清归。国清寺中人，尽道寒山痴。 痴人何用疑，疑不解寻思。我尚自不识，是伊争得知。 低头不用问，问得复何为。有人来骂我，分明了了知。 虽然不应对，却是得便宜。 语你出家辈，何名为出家。奢华求养活，继缀族姓家。 美舌甜唇觜，谄曲心钩加。终日礼道场，持经置功课。 炉烧神佛香，打钟高声和。六时学客舂，昼夜不得卧。 只为爱钱财，心中不脱洒。见他高道人，却嫌诽谤骂。 驴屎比麝香，苦哉佛陀耶。又见出家儿，有力及无力。 上上高节者，鬼神钦道德。君王分辇坐，诸侯拜迎逆。 堪为世福田，世人须保惜。下下低愚者，诈现多求觅。 浊滥即可知，愚痴爱财色。著却福田衣，种田讨衣食。 作债税牛犁，为事不忠直。朝朝行弊恶，往往痛臀脊。 不解善思量，地狱苦无极。一朝著病缠，三年卧床席。 亦有真佛性，翻作无明贼。南无佛陀耶，远远求弥勒。 寒岩深更好，无人行此道。白云高岫闲，青嶂孤猿啸。 我更何所亲，畅志自宜老。形容寒暑迁，心珠甚可保。 岩前独静坐，圆月当天耀。万象影现中，一轮本无照。 廓然神自清，含虚洞玄妙。因指见其月，月是心枢要。 本志慕道伦，道伦常获亲。时逢杜源客，每接话禅宾。 谈玄月明夜，探理日临晨。万机俱泯迹，方识本来人。 元非隐逸士，自号山林人。仕鲁蒙帻帛，且爱裹疏巾。 道有巢许操，耻为尧舜臣。猕猴罩帽子，学人避风尘。 自古诸哲人，不见有长存。生而还复死，尽变作灰尘。 积骨如毗富，别泪成海津。唯有空名在，岂免生死轮。 今日岩前坐，坐久烟云收。一道清溪冷，千寻碧嶂头。 白云朝影静，明月夜光浮。身上无尘垢，心中那更忧。 千云万水间，中有一闲士。白日游青山，夜归岩下睡。 倏尔过春秋，寂然无尘累。快哉何所依，静若秋江水。 劝你休去来，莫恼他阎老。失脚入三途，粉骨遭千捣。 长为地狱人，永隔今生道。勉你信余言，识取衣中宝。 世间一等流，诚堪与人笑。出家弊己身，诳俗将为道。 虽著离尘衣，衣中多养蚤。不如归去来，识取心王好。 高高峰顶上，四顾极无边。独坐无人知，孤月照寒泉。 泉中且无月，月自在青天。吟此一曲歌，歌终不是禅。 有个王秀才，笑我诗多失。云不识蜂腰，仍不会鹤膝。 平侧不解压，凡言取次出。我笑你作诗，如盲徒咏日。 我住在村乡，无爷亦无娘。无名无姓第，人唤作张王。 并无人教我，贫贱也寻常。自怜心的实，坚固等金刚。 寒山出此语，此语无人信。蜜甜足人尝，黄蘖苦难近。 顺情生喜悦，逆意多瞋恨。但看木傀儡，弄了一场困。 我见人转经，依他言语会。口转心不转，心口相违背。 心真无委曲，不作诸缠盖。但且自省躬，莫觅他替代。 可中作得主，是知无内外。 寒山唯白云，寂寂绝埃尘。草座山家有，孤灯明月轮。 石床临碧沼，虎鹿每为邻。自羡幽居乐，长为象外人。 鹿生深林中，饮水而食草。伸脚树下眠，可怜无烦恼。 系之在华堂，肴膳极肥好。终日不肯尝，形容转枯槁。 花上黄莺子，咲咲声可怜美人颜似玉，对此弄鸣弦。 玩之能不足，眷恋在龆年。花飞鸟亦散，洒泪秋风前。 栖迟寒岩下，偏讶最幽奇。携篮采山茹，挈笼摘果归。 蔬斋敷茅坐，啜啄食紫芝。清沼濯瓢钵，杂和煮稠稀。 当阳拥裘坐，闲读古人诗。 昔日经行处，今复七十年。故人无来往，埋在古冢间。 余今头已白，犹守片云山。为报后来子，何不读古言。 欲向东岩去，于今无量年。昨来攀葛上，半路困风烟。 径窄衣难进，苔粘履不全。住兹丹桂下，且枕白云眠。 我见利智人，观者便知意。不假寻文字，直入如来地。 心不逐诸缘，意根不妄起。心意不生时，内外无馀事。 身著空花衣，足蹑龟毛履。手把兔角弓，拟射无明鬼。 君看叶里花，能得几时好。今日畏人攀，明朝待谁扫。 可怜娇艳情，年多转成老。将世比于花，红颜岂长保。 画栋非吾宅，松林是我家。一生俄尔过，万事莫言赊。 济渡不造筏，漂沦为采花。善根今未种，何日见生芽。 出生三十年，当游千万里。行江青草合，入塞红尘起。 炼药空求仙，读书兼咏史。今日归寒山，枕流兼洗耳。 寒山无漏岩，其岩甚济要。八风吹不动，万古人传妙。 寂寂好安居，空空离讥诮。孤月夜长明，圆日常来照。 虎丘兼虎谿，不用相呼召。世间有王傅，莫把同周邵。 我自遁寒岩，快活长歌笑。 沙门不持戒，道士不服药。自古多少贤，尽在青山脚。 有人笑我诗，我诗合典雅。不烦郑氏笺，岂用毛公解。 不恨会人稀，只为知音寡。若遣趁宫商，余病莫能罢。 忽遇明眼人，即自流天下。

      

极目兮长望，白云四茫茫。鸱鸦饱腲腇，鸾凤饥徬徨。骏马放石碛，蹇驴能至堂。天高不可问，鹪鵊在沧浪。


天上端花散不收，温温叶气浃皇州。横溪月澹梅宜腊，平野风閒麦有秋。清兴雅高东武会，孤吟谁似灞陵游。西山玉立三千丈，好句都输赵倚楼。


太华神明观，青柯小有天。大哉霄壤内，无此弟昆贤。齐物三千行，栖云二百年。初平初起后，又得两臞仙。


北风江上来，寒月照野屋。荐士有昌黎，爱僧如郑谷。拟上北阙书，还对南山菊。花不受人怜，诗成招我读。临别重论文，夜游期炳烛。于意究云何，幽情畅未足。傥逢笑口开，无碍吟髭秃。行行重行行，为君歌一曲。


初稀时拂拂，稍密自纷纷。老树晓迷月，瘦峰寒帖云。色从空际得，声向静中闻。客枕清无梦，哦诗彻夜分。


桂石已无山，松云尚有屋。君还玉照堂，不羡王官谷。索笑春寻梅，撷芳秋摘菊。离怀托篇什，共向篱根读。送酒劳白衣，敲诗剪红烛。更偷半日閒，相劝一杯足。公等文字豪，我惭笔花秃。愿随江月行，扣舷和清曲。



        叹世谁待理他闲是非，紧把红尘避。庵前绿水围，门外青山对，寻一个稳便处闲坐地。竹冠草鞋粗布衣，晦迹韬光计。灰残风月心．参得烟霞味,寻一个稳便处闲坐地。茅斋倚山门傍溪，镇日常关闭。安闲养此心，上住从吾意，寻一个稳便处闲坐地。功名玉关十万里，委实劳心力。争如四皓仙，不愿三公位，寻一个稳便处闲坐地。功劳既成名遂矣，便索抽身退。裴公绿野中，陶令东篱内，寻一个稳使处闲坐地。笑他卧龙因甚起？不了终身计。贪甚青史名？弃却红尘利，寻一个稳使处闲坐地。扁舟五湖越范蠡，有分烟波内。丝纶远是非，蓑笠多风味，寻一个稳便处闲坐地。红尘不来侵钓矶，别却风云会。一钓了此生，七里全身计，寻一个稳便处闲坐地。五柳绕庄菊满篱，自谓羲皇世。三径可信颜，一榻堪容膝，寻一个稳便处闲坐地。妇人脸上笑靥一团儿可人衠是娇，妆点如花貌。抬叠起脸上秋，出落腮边悄，千金这窠里消费了。


曩闻西湖景，奇胜甲天下。今年六月始来游，所闻不及所见者。西湖山，如画图，楼台缥缈开蓬壶。西湖水，清见底，净碧荷花香卅里。若将西湖比贤士，光风霁月何清美。若将西湖比西子，澹妆浓抹洵如此。白公苏公两仙才，为政风流先后来。酒魂诗魄在何处，夜深飘渺云车回。表忠旧迹祠宇在，苏小坟头春似海。英雄事业儿女情，俯仰千秋发深慨。金牛之湖尚可游，销金之窝安得留。吁嗟乎！人生到此亦快意，何必五岳名山一一穷搜求。


契合形殊坐品贤，临风感事亦欣然。一春流水怀今日，万古人生骋少年。有管无弦幽静室，左兰右竹盛阴天。清游长在初修地，此外林亭况已迁。


一官筹画百重城，锦里犹来早著名。骑鹤未缠腰万贯，听猿先下泪三声。且将酒醉端阳节，难得诗传蜀道行。傥是淮南遥问讯，为言我辈独钟情。


痴未能除早绝贪，此生端合住茅庵。岂无松竹梅三友，祇有诗书画一龛。瑞现昙花都是幻，味寻谏果要回甘。今宵谁共谈风月，默数星辰看斗南。


少年上人号云谷，不独修慧还修福。四大床参明月禅，一团瓢借梅花宿。梅花之气清且幽，无端思入罗浮游。罗浮有约不能到，佛在心头莫远求。精蓝曾是将军宅，何不种梅伴老柏。暗香浮动影横斜，梦魂一觉东方白。


笑语东风解冻迟，立春翻在试镫时。老年无伴惟亲火，佳节能閒且赋诗。乞米书多因酒券，买花钱半是香资。诸天雨洒莲台净，开到寒梅第几枝。


半生多愧一无能，况是云堂退院僧。花径得閒仍自扫，诗坛相望几人登。但教心地明如月，何碍头衔冷似冰。曾制荷觞邀竹醉，名山风雨话传镫。面壁能参文字禅，一花一石总清妍。法云珍重开初地，香火终须赖后贤。自有洞天藏白鹿，本来居士属青莲。投桃报李吾何敢，且结三生未了缘。


一剑光寒山外山，半空星挂斗牛閒。江分九派东南去，云在双孤大小间。风雪更番传岁暮，梅花消息动乡关。石钟曾有髯翁记，可为参寥选韵还。


修竹心虚坚有节，老梅骨瘦硬如铁。乾坤清气得来难，一卧空山休漏曳。是空是色年复年，空中幻出云霞烟。不恨生在千年后，但恨生不千年前。有诗可吟酒可醉，菩提即是逃禅处。一朵梅花一首诗，万个吟身万梅树。李侯生有冰雪姿，倾心为我题长句。李侯李侯歌漫夸，请将此笔凌云霞。不然署作护花使，愿与仙人扫落花。君不见仙骨珊珊身落落，举头一拔红尘脚，定有清风振河岳。


帝有天命，四方是宣。祥有时数，元极则传。爱物在皇，恶盈在天。惟彼庐墟，安宁有年。土沃无蠹，民骄且专。穷侈勿度，宄猾相肩。彼孽既盈，厥兆斯绵。天子眷之，丞相竦然。佥曰畴当，刘侯其贤。帝命钦哉，布教甚玄。俭以示之，信以布之。侈焉猾焉，禁之制之。惟公拳拳，是民咨咨。惟民未知，其恶去迟。公恐公惧，吾知天时。将及弗度，明年果饥。雨师不顾，其岁莫支。回禄仍怒，公豫其知。虽凶虽燄，弗祷弗祈。厥民既羸，爰求其私。始恻天变，相议而辞。公始俭我，我莫肯随。公始廉我，谓公启威。公实爱我，而莫之知。洎禀公教，里闾相师。易侈以俭，猾庸悔追。逮夫次岁，百物咸宜。雨奋于毕，火藏于离。民歌且谣，四郊怡怡。教民肃祗，功德流滋。史臣弗遗，后世是资。孝绩未彰，徵于帝畿。腹心肾肠，帝将布其。民之怀仁，亦孔之微。公不我留，赍咨涕洟。来既云暮，去惟是思。湘采民谣，播于声诗。


云自高飞水自流，清风拂拂拟仙游。寸丝不挂真行脚，长物全无且掉头。未到百年空万想，能超一劫已千秋。前因后果分明在，欲唤山猿与唱酬。


阴晴莫定花朝去，风雨飘萧社令来。人是陶公还乞食，世无鲍叔肯通财。古今商略书千卷，天地苍茫酒一杯。春在江南谁问讯，莺飞草长任徘徊。


纤拽篙撑各自谋，舟师努力向滩头。江山对面迎残客，花鸟多情劝小留。上水太难下太易，顺风何喜逆何愁。此行堪把邮程计，卅六湾过到信州。


皇道靡彻，载昭载晰。克彼有截，万国是悦。皇矣圣朝，绵尔瓜瓞。是崇是洁，万世贻厥。


烝哉皇极，道靡有息。勤勤以谟，罔视其迹。凿饮自鼓，耕食自绩。维相以歌，勿荷后辟。


一叶蒲帆挂向东，旗亭西望忆诸公。新愁似水浮天外，旧梦如云到客中。太白才名因酒重，杜陵老病坐诗穷。夜来湖上才摇笔，便有鱼龙唤雨风。


尊前泣复歌，清泪酒相和。别岸春风静，孤舟夜雨多。鸟鸣烟草露，花逐夕阳波。我亦无憀者，东西欲奈何。


天下既平，狄人既庭。其棘匪劳，神圣以宁。无乱斯聪，无惑斯明。衣裳自垂，冕旒是凝。


自著羊裘老富春，画工辛苦绘功臣。先生到处堪高隐，天上宵来卧故人。七里江声终不断，四围水鸟亦相亲。利名淘尽尘中事，留得乾坤一钓纶。


赫赫君道，皇其崇之。遹彼丕教，皇实基之。维基伊何，实以无为。海隅苍生，被服熙熙。



        自乐原西趣，疏林入户清。洗池秋得月，移菊夜栖萤。古意怜琴淡，新题喜病醒。时闻岳僧至，閒讲煮茶经。

      

僧家随地置蒲团，雪夜遥知忆懒残。孤鹤梦归双脚冷，野梅花孕一身寒。穷年真觉读书好，连日应歌《行路难》。我未出山频打坐，笑将饶舌敩丰干。


皇实法之，配道无作。始则以宽，终靡庸度。呜呼下民，亦孔之莫。皇鉴下土，将安将乐。皇视四方，匪丑匪恶。法尔天永，民祷斯恪。



        盐邑沦此地，柘山岿其濒。复惊秦时女，化作湖上神。世事喜反覆，孰能识涯津。物变虽万殊，不惑固有人。

      

一夕衡门独自开，雨阴深巷少尘埃。酒醒风傍池边起，坐久月从花上来。何处夜歌初欲断，四邻春梦未知回。因思此兴无人共，时复孤吟步绿苔。



        惹云非手植，自与薜萝交。雨过苔侵影，秋来月照巢。锡寒枝上挂，偈好叶中抄。谁见僧行绕，烟凉夜磬敲。

      

我本无为者，端居一室中。孤镫空照雨，四壁冷栖风。交以性情合，禅因文字通。法云何广大，弥布十年功。


暮蝉频响胜闻歌，白石床清藓色和。径冷独留寒菊在，树疏分得夕阳多。沙泉月澹曾栖雁，篱落烟微半著莎。谁问寂寥诗景趣，竹扉时有野僧过。



        初晴石路新，溪户别无邻。自夏评诗遍，经秋扫叶频。拂琴堂有月，餐药病离身。欲话因来宿，西轩只两人。

      


        讲余精小笔，深院竹脩脩。试墨因磨雨，思山忽写秋。静曾穷鹤趣，高亦近诗流。更擬缘清思，秋云状沃洲。

      

讲馀精小笔，深院竹脩脩。试墨因磨雨，思山忽写秋。静曾穷鹤趣，高亦近诗流。更拟缘清思，和云状沃洲。



        闭门栖古寺，尘路杳无踪。夜讲香飘月，晨斋磬入松。石屏泉气冷，山屐藓痕浓。自说秋来兴，时时梦远峰。

      


        县幽多水石，栽竹亦成畦。听雨公田近，开窗月岳齐。宿禽无别语，病马立閒蹄。夜坐闻清唱，何人钓月溪。

      


        笛里声飘柳色寒，县斋深在白云间。孤吟夜倚琴边月，半醉秋登宅后山。烟径树清苔藓长，雨塘人散鹭鸶还。兰舟有客题诗望，溪上家家晚唱阑。

      


        岁月乡关外，溪山螟色中。孤城秋闭雨，独客夜闻鸿。病使新髭出，贫令旧业空。思归不得梦，欹枕近梧桐。

      


        扫洒仍闻属意劳，绕池生藓不生蒿。敲花雨过琴弦润，吹竹风来鹤语高。窗里树光清著枕，砚中山色冷趋毫。何人可作题诗伴，试茗应思谢法曹。

      


        陶家宜寂寞，多醉复多才。锁印秋山入，移琴夜雨来。试茶还扫叶，买树亦和苔。妙句邻僧乞，仍闻得药回。

      


        苔染衡门绿有钱，不堪风月渐凄然。蛩声乍出斜阳外，山色初来落木边。扫叶偶窥栽菊地，卷帘因作捣衣篇。故人南北新髭长，昨夜高怀雨滴蝉。

      


        何峰云共出，一夜洒山檐。爽气连灯湿，凉声得树兼。醉吟还有意，卧听似无厌。已约凌晨起，泉声自捲帘。

      


        寒气萧萧瘦骨惊，自知分得四愁平。秋堂病起莓苔色，池阁梦回芦苇声。幽滴冷痕连树影，暗驱浮气入诗情。衡门独掩还无语，一日相思万缕并。

      


        上国有春榜，远人无试期。携琴出关早，闻雨到家迟。卧病邻皆笑，嫌贫仆转痴。高堂倚门久，此去尚多岐。

      


        陶令寻山胜境开，偶陪清赏忆天台。秋云尽放诸峰出，野水时闻独鸟来。岩畔坐宜窥蟋蟀，树边行亦避莓苔。斜阳石上题诗去，更向松阴绕一回。

      


        一声初起晓光浮，吟笛啼猿亦暗羞。清动月华犹满树，冷呼山色欲归楼。时萦别馆侵灯过，偶带凉飔入梦流。谁会酒醒倾耳听，近来沙塞不吹秋。

      


        鸟道人分去，同行只有筇。过桥泉照齿，穿竹藓留踪。夜阁吟登月，秋山醉挂松。自窥还忆谢，会著在诸峰。

      


        孤蝉鸣水湄，独立少人知。急恐移他树，清还似旧时。曾同秋馆听，并起雨堂思。南望临风久，经年不得诗。

      


        不见寒山子，寒岩日欲曛。无人到深处，众木隐孤云。水照秋痕尽，霞明晚翠分。孤猿啼亦在，谁向此中闻。

      


        昼梦回窗下，秋声碾树边。僧敲石里火，瓶汲竹根泉。影照吟髭碧，香医酒病痊。坐余重有味，犹见半墙烟。

      


        叠浪浸天青，离愁望处生。雨余孤岛螟，花落一船横。岸远红兰湿，鱼狂白鸟惊。无人问行客，山寺莫钟声。

      


        孤峰连鸟道，幽会兴难忘。对坐无人到，空林尽日香。断崖逢积雪，高木露微阳。静话看晴晓，联联过晚冈。

      


        相逢从冷澹，此别复凄凉。去路迎秋色，行衣拂夕阳。酒浓心易感，诗好意难忘。莫作关山役，吟髭况渐长。

      


        摇落拂残棋，萧骚傍菊篱。砚浮窗外影，人拾树中诗。扫绿粘苔冷，烧红煮茗迟。巢乌还有意，犹在月明枝。

      


        落日照行衣，乡程隔翠微。听蝉临水别，闻雨抱琴归。鬓发各疑短，天涯相见稀。离歌一声断，江上有鸿飞。

      


        何年凿藓纹，寒气触僧魂。穴在青松底，泉通白石根。汲因尝茗客，窥有断肠猿。偶向秋来照，吟髭雪露痕。

      


        正阃成王化，开宫奉母仪。身当四海养，寿祝万年期。

      


        物外千年寺，人间四绝名。两廊诸岳色，九里乱松声。海气飘僧院，秋钟徹悬城。夜来疏磬断，月影遍楼清。

      


        暂辞芸阁伴，欲上海边城。地近瀛州见，山连越水迎。驻帆寒草动，移旆晓霞明。到日新题出，登高待雪晴。

      


        倚云生处绝尘埃，见说蒿高客寄来。扶醉未闻和屐到，伴吟曾是探山回。寻僧过竹青敲月，看鹤沿池冷卓苔。知渡寒溪偏得力，夕阳风紧打冰开。

      


        官满鹤衣轻，全家在四明。上船秋月白，到岸海山青。药妙初痊病，诗高旧振名。遥思落帆处，太守出郊迎。

      


        卷箔无应永夜虚，凭栏还似钓鱼师。床头雨细飘芦苇，池上灯寒照鹭鸶。孤枕听泉随断梦，好风吹竹隔残棋。主人不寐客魂爽，晓色欲来犹赋诗。

      


        特地照青铜，行行谒谢公。山窗新入梦，池馆旧闻鸿。岐路云边去，炎蒸雨后空。郡斋如伴话，满座是清风。

      


        杨柳一蝉清，关河九日行。却来时未熟，此去雨初晴。仆懶嫌书重，驴幽喜骨轻。还因得新句，山寺遍题名。

      


        剑阁冲秋去，迢迢动郁陶。千山非故国，九日莫登高。峡树参天碧，巴猿向夕号。当垆人不在，何以慰离骚。

      


        门外雨初晴，春深送客行。离筵近流水，芳草向空城。远鸟啼仍乱，残花坠欲并。会须频饮酒，莫遣白髭生。

      


        诏书徵入阙，数日醉离筵。野老衣多泪，山溪雨送船。郡斋閒月色，江鸟得诗篇。省阁人相待，供吟几树烟。

      


        行路华山前，之官发黑年。移家擬拔宅，作尉已呼仙。近县云随鹤，当门树著蝉。吟诗因夜坐，毛女落秋天。

      


        镂成宝字题宫户，剪出名花趁御筵。人世不知春色早，忽惊歌吹下中天。

      


        落叶上青衫，携家赴岭南。欲行犹买药，侵早即冲岚。久贱惟知事，长贫不解惭。山城骑病马，吟句去庭参。

      


        独去谁相待，全家寄旧林。雨声乡外尽，秋色水边深。别酒香和菊，新诗束傍琴。将行还共立，江上起孤砧。

      


        视膳回天仗，含饴乐圣辰。定应彤管笔，书美系王春。

      


        夏满辞京寺，终南路有松。月高缘白阁，叶尽到中峰，漱齿泉飘锡，冥心露滴钟。长安如不去，期与鹿相逢。

      


        九区混茫，皇天锡皇。羲教农化，勋纪华彰。继华于禹，承禹于汤。比于文武，逮其成康。圣道攸传，富寿无疆。隋之弃仁，天命不常。歼厥侈毒，祚归巨唐。唐孙复昏，荡于四方。民瘼其咨，逾于怀襄。草创中间，崩析滋章。割山裂川，国为披猖。氓不堪命，神恫其殃。俾宋有图，横驰竖张。日月五辰，齐其启光。实维太祖，肇基建邦。有若有苗，逆命弗祥。爰整其师，赫怒斯扬。荆舒既贡，南海趋跄。庸蜀微卢，虽险无当。惟尔曰夏，毒靡有流，民始克昌。屡饥而馔，久渴面浆。冰极授衣，暑烦降凉。洎我圣君，传叶振芳。圣神仁明，浩浩汪汪。吴人来王，并汾慑降。服不以戎，彭罔其镗。风雨攸暨，如禽集翔。淳复天人，礼修夏商。前正后直，左贤右良。忠正并驱，回邪跼藏。鳏恤寡矜，寇屏宄亡。药蒸石黎，法衡度量。乃宅孝悌，乃谨序庠。衣帛食肉，罔有攸伤。关讥匪艰，什一靡庞。虽有罟网，不罗汙潢。虽有山林，不乱斧斨。虽有权衡，民不以强。虽有郛郭，民不以防。宗庙既清，郊社甚庄。品物争瑞，史载交相。未诰俗化，将时合苍。盈耳四海，但闻洋洋。其雍其熙，无施无为。乾坤法之，治于垂衣。蒙彼蚩蚩，不觉不知。天下一致，夫何虑思。清之净之，平之泰之。倏变于道，殊途同归。伟焉厥图，本蕃益枝。百世之后，实流其奇。史官既良，康哉具书。古有吉甫，为宣王诗。是故臣湘，作夫颂辞。圣德形容，神明告兹。狂斐恐慴，少颂史遗。

      


        物外纤尘绝，堪闻乐道歌。好山光不尽，幽鸟语无多。树影秋云杂，泉声昼磬和。高僧自禅定，时有野人过。

      


        雨黑径垂莎，全家在薜萝。树高穿井出，门掩烧痕过。写易澌生砚，悬壶月上柯。近来山屐老，枯齿旅无多。

      


        自引灵泉胜取冰，入云穷穴始因僧。閒疏咽处秋无际，静听时来月有层。乍觉疏林多爽气，渐疑幽石减寒棱。雨余终夜西风起，流过吟窗溅著灯。

      


        香销人寂寂，铺碧断尘埃。积雨声初尽，高僧定未开。冷痕穿竹去，秋阵隔泉回。此处应长在，閒人况不来。

      


        山木争高叶尽深，山人半醉在庭阴。常时具馔多餐药，偶夜听松不弄琴。雨后看苔连井口，秋来见月到池心。近闻墙外诸峰卖，只向茶铛便煮金。

      


        泽国秋光淡，诗家夜会清。雨余逢月色，风静得琴声。小径幽虫绝，寒阶落叶并。尝茶不擬睡，自起绕池行。

      


        主人无俗缘，留客菊花边。雨气寒并竹，秋声夜杂蝉。爽知于酒称，閒觉爱棋偏。不欲欹孤枕，更深却潄泉。

      


        一点孤灯万城身，离肠曾搅九回频。梧桐自管秋来雨，蟋蟀谁妨夜后人。枕上梦将衣共短，卷中诗与发同新。江边但厌携琴去，明月西风满路尘。

      


        天监王德，莫如宋赫。宋道平平，莫如法天。皇法昊天，覆罔攸私。达乎鬼方，化被孔时。维戬维禄，维生维育。被彼虫鱼，及尔草木。惟命克遂，于其有俶。

      


        严子陵边水自流，夕阳无语倚松舟。乍逢风月羞为客，及到溪山识尽秋。移树断蝉初过雨，立沙孤雁偶随鸥。乡心旅思何人会，芦草萧萧一笛幽。

      


        琐闼题诗送赴官，郡斋潇洒谢公閒。树边棋阁开秋锁，池上吟窗见昼山。吏散独行红叶外，酒醒地望白云间。郊原渐有新烟火，知是逋民鸟道还。

      


        古柳垂溪水，当门系雪舟。开樽延白鸟，扫树带清秋。阁上看华顶，窗中见沃洲。寻常投刺少，来即是诗流。

      


        沧浪生计任西东，人向萧园寄断蓬。灯影半轩无梦寐，雨声长夜在梧桐。閒僧正笑吟髭白，故国那堪水树红。志业未知谁念我，明朝江上苇花风。

      


        掩门多径草，凉气动疏林。细雨经烟尽，微阳到菊深。话诗无鸟过，试茗有僧寻。欲去还留宿，窗边月照琴。

      


        霜落门前石齿清，静中曾听咽泉声。分题会客多无说，抱疾迎僧忽强行。窗外叶随蝉影过，井边苔趁雨痕生。纱巾任侧衣从破，二十年来不到城。

      


        九月蝉稀九日催，年光如逐水声回。人思往事凄凉在，菊倚荒庭寂寞开。落叶偶从池上过，夕阳初傍酒边来。白衣去后无消息，雨湿东篱欲长苔。

      


        远岸鸣蝉未擬休，蝉边风叶动飕飗。平沙露白聊宜鹤，孤岛分青独映秋。野色半侵凉气湿，水光低引夕阳流。题诗尽日无人伴，空忆潇湘有钓舟。

      


        晚泊秦淮上，无人独倚樯。遥峰平积水。别浦露残阳。往事随天望，新蝉聒树黄。渔翁有深意，不语自鸣榔。

      


        九日松林寺，登高过石桥。野僧怜不醉，山菊笑无戮。屐齿凭泉漱，云衣近树飘。自知清静意，应免俗人招。

      


        未第逢花尽，残阳照渡头。入关频值雨，归棹独随鸥。树暗藏鸣鸟，山空接漫流。琴书不同去，犹在酒家楼。

      


        忆昔初投刺，秋风八咏边。偶参知好日，一见自多年。吏散公堂雨，帘垂馆树烟。共吟曾试茗，同坐或闻蝉。渡水寻支遁，登山学地仙。献酬多奥妙，谈笑屢迁延。夜月侵诗卷，寒灯落酒船。醉容舝带去，卧许石床连。池馆今何远，汀洲思倍牵。庾楼知有约，颜巷奈多缘。病眼随蓬断，愁心逐旆悬。高台聊一望，芳草夕阳天。

      


        断径危桥积藓痕，闭关终与俗尘分。深秋鹤影临池见，静夜棋声隔水闻。山榻病来谁寄药，石床僧去独看云。閒吟閒醉慵开眼，门外寒虫叫日曛。

      


        郊园春已暮，霁色射疏篱。地静苔过竹，沙清树入池。野人来尽日，山鸟话多时。偶傍松窗立，微风动七丝。

      


        登门长失约，千里阻关河。每为秋风至，空令夜梦多。旧时曾见许，新诺复如何。想望临荒径，微微雨滴蓑。

      


        营居知避俗，领鹤过秋郊。泉照书初架，窗移树未巢。留题新墨湿，掩户旧邻敲。数本当帘竹，茶烟渐欲交。

      


        东望堪思捧刺时，姓名相齿有人知。公堂伴语山光入，秋阁尝茶树影移。石上琴尊从赏月，水边台榭许题诗。重因送客留连甚，长记还家不敢辞。

      


        江城逢岁莫，独自倚楼台。积雪明孤岛，微阳在早梅。水摇冰欲泮，春近雁思回。故国还如此，归心但暗催。

      


        白苹溪湛五亭寒，物象全宜谢守閒。秋尽棋声过竹寺，雨余诗思落茶山。鸟依高树和烟宿，人钓清流带月还。池馆有情多入梦，近来谁在笛声间。

      


        无戮作客时，况逼入关期。听雨醒如醉，闻蝉坐欲移。病催新发长，贫有故人知。应念将行计，出门多路岐。

      


        雨驱寒藓入衡门，颜子箪瓢近水濆。静话忽容幽鸟听，好诗长忌俗人闻。半帘松影和秋卷，一槛棋声与竹分。野客有情僧有意，相思时望过溪云。

      


        柳浑曾吟郡，中间遇牧之。留连皆往日，寂寞偶多时。物象应无改，轩车自有期。忆山辞阙早，采药上官迟。泽国閒堪赏，公堂静好窥。扫苔红叶过，临水白蘋移。树石秋供画，汀洲晓入诗。讴谣渔父得，孤洁鹭鷥知。笛外风含酒，楼中月照棋。野田耕带雨，寒井汲和澌。城郭烟霞近，人家橘柚垂。会须寻此景，况与二公宜。

      


        经炎虽得信，旦夕梦兼思。多暇知无事，新秋合有诗。树凉看雨过，吏散见蝉移。谁共清宵坐，西轩月满池。

      


        静阁采诗人罕到，栖栖树石尽当簷。长因夜月全开户，独为南山不下帘。得句砚中秋月减，觅题池上晚花添。炎天几度相留宿。曾值风凉雨气兼。

      


        偶负同年约，知君先出京。相逢得酒病，欲别值蝉声。共立山当眼，分题雨过城。东归几人问。为子耻诗名。

      


        闭门苔自长，春恨极天涯。落日山横水，空城雨过花。断狂曾避蝶，多病更闻蛙。江上无消息，风吹渡柳斜。

      


        孤舟愁晚泊，葭苇暂相邻。旅雁初栖雨，江花偶向人。强吟还自爱，忽语有谁亲。倚棹烟将暝，秋风起白苹。

      


        秋灯照岳客，深夜坐前轩。白发新闻雨，青山旧听猿。病多添药债，吟苦避虫喧。不寐还相对，高梧叶自翻。

      


        不语仍孤立，何人知此情。春禽鸣别树，夜雨入空城。望远魂堪断，思閒梦亦清。曾陪游岳寺，绕竹共题名。

      


        兰江江上亭，仁智称为名。山色晓争出，水光秋更清。微风飘复断，好鸟过还鸣。曾伴陶公醉，叠闻渔唱声。

      


        郡孤诗句许秋供，见说多閒却似慵。移树好禽来独院，上楼高雪在诸峰。泉当月际摇吟影，藓自云边得屣踪。此兴未寻频挂梦，阮公池馆旧相容。

      


        紫兰红蓼簇香盘，晓逐金壶下太官。朝罢三宫归已晚，日华明丽雪消残。

      


        渐暖正当挑菜日，轻阴新变养花天。君王勤政稀游幸，院院相过理管弦。

      


        后德侔姬国，嫔风协舜家。进贤阳为长，修教月增华。

      


        早莺啼滑知寒薄，午马休迟觉昼长。四海欢康几务暇，箫韶时奉万年觞。

      


        臘雪馀香径，朝晖上绮甍。翠生阑蕙色，和入管弦声。

      


        胜寺登危阁。凭栏即近雕。无云生北固，看日下南朝。木落吴山迥，天晴楚水遥。从容万虑息，目喜赴僧招。

      


        迎气来归祚，宜春祝降祥。皇心勤治切，应喜寸阴长。

      


        寺高傅绝顶，一到即忘机。夜月逢僧早，秋云出树微。磬边岩狖过，窗外海雕飞。欲下莓苔磴，题名却惜归。

      


        连天含积翠，石路接危藤。日近栖雕树，云迎望海僧。狖傅幽谷响，泉落断崖冰。中有仙人宅，知居第几层。

      


        天竺峰西月几层，亭孤应忌俗人登。山光晓射闻猿客，泉影秋摇倚树僧。微雨洒台青有点。片云生石冷多稜。斜阳更起题诗兴，还喜重来或未能。

      


        病枕方行药，公门似隐居。孤烟寄庭木，微雨长秋蔬，宦薄惭骑马，山高梦结庐。期僧仍未至，慵写与人书。

      


        天远草离离，秋霖寄信迟。相思逢叶尽，独坐听蝉悲。岳色寒前见，松心雪后知。频招犹未至，时复检清辞。

      


        天晴九月九，秋思搅腾腾。大醉无人会，高山独自登。看鸿时背水，采菊阻寻僧。往事还堪忆，狂吟罢未能。

      


        对局清宵解客醺，坐窥玄妙杳难群。势侵孤烛和秋冷，声隔高梧带雨分。关外散飞星出汉，水边斜起雁穿云。无人得见争先意，时被西林宿鸟闻。

      


        夕景含钟露欲零，幽人醉宿长官厅。床头藓色虽连月，池底花阴更杂星。梧叶乍题无物汙，蜀琴微响有风经。陶公伴客不思睡，门外数峰山晓青。

      


        南溪亭蔽月，主簿好看云。暇日曾移树，炎风尽带薰。四窗山曲入，一径草微分。买石清流底，名贤待赠君。

      


        古木重门掩，幽深只欠溪。此中真吏隐，何必更岩栖。名姓镌幢记，经书逐库题。字随飞蠹缺，阶与落星齐。伴直僧谈静，侵霜蛩韵低。粘尘贺草没，剥粉薛禽迷。衰藓墙千堵，微阳菊半畦。鼓残鸦去北，漏在月沉西。每忆终南雪，几登云阁梯。时因搜句次，那惜一招携。

      


        又散耶溪会，斜阳在古原。出门逢落叶，去路有啼猿。短发不堪照，新诗谁与论。如何为远别，风雪宿孤村。

      


        此身偏似雁，南北但孤飞。久客难为别，穷秋况未归。去程寒雨细，留话夕阳微。试共江边立，疏砧又捣衣。

      


        带号乞兵急，英雄陷贼围。江山犹未静，鱼鸟欲何归。城露桑榆尽，时平老幼稀。书从战后得，读彻血盈衣。

      


        轧轧推危辙，听鸡独早行。风吹宿霭散，月照华山明。白首东西客，黄河昼夜清。相逢皆有事，唯我是闲情。

      


        东风时不遇，果见致君难。海岳影犹动，鹍鹏势未安。星沉关锁冷，鸡唱驿灯残。谁似二宾客，门闲嵩洛寒。

      


        又作残秋役，陶公为断魂。此行知入梦，欲去更登门。落叶堆霜径，微阳隔雨村。预愁山馆宿，相忆独闻猿。

      


        诏下搜岩野，高人入竹林。长因抗疏日，便作去官心。清俸供僧尽，沧洲寄迹深。东门有归路，徒自弃华簪。

      


        知音不可得，此去但消魂。别夜俱闻雨，残秋自出门。水横芳草渡，烟蔽夕阳村。应念千山外，明朝独听猿。

      


        无端游绝塞，归鬓已苍然。戎羯围中过，风沙马上眠。草衰频过烧，耳冷不闻蝉。从此甘贫坐，休言更到边。

      


        炊琼爇桂帝关居，卖尽寒衣典尽书。驱马每寻霜影里，到门常在鼓声初。蟾枝交彩清兰署，鸾珮排光映玉除。一顾深恩身未杀，争期皎日负吹嘘。

      


        白石峰犹在，横桥一径微。多年无客过，落日有云归。 水净苔生发，山寒树著衣。如何方广寺，千古去人稀。

      


        神迁不火葬，新塔露疏柽。是物皆磨灭，唯师出死生。虚堂散钓叟，怪木哭山精。林下路长在，无因更此行。

      

插迥飞檐耸，淩虚叠砌危。四天栏下揖，万象掌中窥。目力不到处，云容无尽时。尘尘皆胜事，凭槛几人知。



        风急还收，云冻又开，海阔无人翦水。算六出工夫，怎教容易。刚被郢歌楚舞。镇独向，尊前夸轻细。想谢庭诗咏，梁园赋赏，未成欢计。天意。是则是。便下得控持，柳梢梅蕊。又争奈、看看渐回春意。好趁东君未觉，预先把、园林都装缀。看是处，玉树琼枝，胜却万红千翠。

      


        云深游太白，莫惜遍探奇。顶上多灵迹，尘中少客知。悬崖倚冻瀑，飞狖过孤枝。出定更何事，相逢必有诗。

      


        沧溟西畔望，一望一心摧。地即同正朔，天教阻往来。波翻夜作电，鲸吼昼为雷。门外人参径，到时花几开。

      


        醉下高楼醒复登，任从浮薄笑才能。青龙寺里三门上，立为南山不为僧。

      


        失意闲眠起更迟，又将羁薄谢深知。囊书旋入酒家尽，纱帽长依僧壁垂。待月句新遭鬼哭，寻山貌古被猿窥。元和才子多如此，除却清吟何所为。

      


        门掩清曹晚，静将乌府邻。花开封印早，雪下典衣频。怪木风吹阁，废巢时落薪。每怜吾道苦，长说向同人。

      


        皇都初度腊，凤辇出深宫。高凭楼台上，遥瞻灞浐中。仗凝霜彩白，袍映日华红。柳眼方开冻，莺声渐转风。御沟穿断霭，骊岫照斜空。时见宸游兴，因观稼穑功。

      


        东南犹阻寇，梨岭更谁登。作宰应无俸，归船必有僧。滩平眠獭石，烧断饮猿藤。岁尽校殊最，方当见异能。

      


        雁过君犹未入城，清贤门下旧知名。风波冻马遥逢见，革橐饥僮尚挈行。住在闲坊无辙迹，别来何寺有泉声。芙蓉苑北曲江岸，期看终南新雪晴。

      


        勾践江头月，客星台畔松。为郎久不见，出守暂相逢。鸟泊牵滩索，花空押号钟。远人思化切，休上武夷峰。

      


        诗人道僻命多奇，更值干戈乱起时。莫作江宁王少府，一生吟苦竟谁知。

      


        名随春色远，湖外已先知。花尽方辞醉，莺残是放时。天寒千尺岳，颔白半联诗。笋蕨犹堪采，荣归及养期。

      


        宪厅名最重，假日许从容。床满诸司印，庭高五粒松。井寻芸吏汲，茶拆岳僧封。鸟度帘旌暮，犹吟隔苑钟。

      


        投迹依槐馆，荒亭草合时。雪深鸢啸急，薪湿鼎吟迟。默坐同谁话，非僧不我知。匡庐瀑布畔，何日副心期。

      


        发枯穷律韵，字字合埙篪。日月所到处，姓名无不知。莺啼谢守垒，苔老谪仙碑。诗道丧来久，东归为吊之。

      


        长寿寺石壁，卢公一首诗。渴读即不渴，饥读即不饥。鲸吞海水尽，露出珊瑚枝。海神知贵不知价，留向人间光照夜。

      


        堠子个个复个个，十里五里官道课。行人捷径行，不从官道过。吁嗟堠旁歧转多，堠子荆棘如铜驼。

      


        三山载群仙，峨峨咸浪中。云衣剪不得，此路安可从。我生亦何事，出门如飞蓬。白日又黄昏，所悲瑶草空。虫声故乡梦，枕上禾黍风。吾道如未丧，天运何时通。

      


        五马渡江一马龙，东邸观阙森开张。穆将祀余感生皇，渡以瞟怒威灵仰。十一景纬生寒芒，天人南下南斗傍。朝与龙飞暮龙翔，翠蓬三度黄尘扬。灵宫特立天中央，湖眉海眼东西望。地柱不顷天乳长，黄须仙伯古冠裳。龙脑宝藏声琅琅，上清净扫赤尾蜉。六龙在天天下昌，山君海孤纷来王。南极上寿日重光。

      


        弹琴戴安道，焦桐破奇声。蔚宗与文季，俱以琴自鸣。天子不得屈，王公不能聆。独怜褚司徒，银柱老齐伶。

      

郎去愁风水，郎归惜岁华。吴船如屋里，南北共浮家。



        大奴担簦挈壶餐，小奴笼鸡约孤犭屯。雪斑鹿前双婉娈，水云牯背三温黁。中有玉立而长身，幅巾野服为何人？云是永明之隐君，身有黑子七星文。自从夜读《葛洪传》，便觉白日生青云。解冠径挂神武门，蜜灵尚拜君王恩。句容洞天元第八，茅家弟兄遁秦腊。飞宫三接十二楼，下听华阳海声狭。三朝人物半凋零，水丑木中文已成。金牛脱络谁得棰，枯龟受灼宁生灵。金沙丹饭饥可饷，山中犹嫌呼宰相。从此移家金积东，满谷桃花隔秦壤。画工何处访仙踪，修眉明目射方瞳。可无鸡犬逐牛豕，栗橘葛㭾皆家僮。铁厓浮家妻子从，名山亦欲寻赤松。华阳礼郎或相逢，清风唤起十八公，乞以玉笙双凤吹雌雄。

      


        孟冬四将发勾吴，弯弓誓落双髡颅。智谋无过史万叶，嫖姚无加李金吾。前茅已作破竹刃，三覆乃里含沙狙。常山长蛇一断尾，即墨怒牯齐奔𨁏。玉蕊孤军呼庚癸，皂鸦万甲迷模糊。江南长技江北无，蒲牢一吼千鲸呼。赤杠卓入铁瓮户，铁翅横截丹阳湖。捣虚之策不出此，赤手可缚生于菟。当时上将陷江都，至今莫赎千金躯。后来飞将慎勿疏，襄王城头啼白乌。如何临期易将犯兵忌，何必不读孙吴书。乌乎！临期易将犯兵忌，何必不读孙吴书。

      


        上公柱国开藩府，露布朝驰拜冕旒。八阵风云闻羽扇，百年江汉见轻裘。鲸吹海雨来京口，雁带边声下石头。珍重晋公经济手，中兴天子复神州。

      


        朝作生合欢，暮作生离泣。安得并蒂坚，坚似七姑汁？

      


        鹰使司漏，马使警偷。臧者守杼，获者运牛。彼此职废，空抱主忧。君不见薛恭尹赏各有所，两地一易俱称优。

      

芝秀兮煌煌，罗生兮满堂。紫云囷兮如盖，露湛湛兮沐芳。美夫人兮贤姱，集灵瑞兮未央。



        玉帐牙床坐运筹，雄师到处瘴烟收。名传冀北三千里，威振山东四百州。铁马屯云江渚晓，楼船泛月海天秋。殷勤整顿乾坤了，召入金銮侍冕旒。

      

钟山千仞楚天西，玉柱曾经御笔题。云护金陵龙虎壮，月明珠树凤凰栖。气吞江海三山小，势压乾坤五岳低。愿效华封陈敬祝，万年圣寿与天齐。



        吁嗟乎雕来兮，汝趾不爪兮臂不翎，横口竖齿长眉目兮，曾不钩吻而金睛。胡为肆攫搏兮勇凭陵，称人类兮负鸟石。吁嗟雕兮反已灵，庠序汝乡兮衣冠汝朋。横翔傍舞兮群笑以嚣，阴窥狙伺兮风草动摇。嗟尔丑兮不可以招，仇一狝兮将汝枭。上或牾兮下或矫。隔截鸾鹄兮愁青霄。吁嗟雕兮逞尔豪，击刚者怠兮与尔乎同遨。贞柏苍苍兮乌府初霜，寒气袭袭兮皂雕在旁。匪汝朋比兮伏阴纡阳，扶竖正直兮不茹吐其柔刚。鸾凤远举兮枭獍云亡。吁嗟雕兮不改行，收汝族兮磔以禳。

      

蛾眉矉处不胜秋，长带芙蓉小苑愁。肯为君王通一笑，羽书烽火误诸侯。



        强氏母，毗陵人，年已八十又一春。强家郎，未七旬，五十入官教邑民，六十转官在邻郡。大府婉画方咨询，守将急移檄，候吏持在门。强家郎，捧檄告母母欣欣，一笑还一嚬，庭前大树风不停，孝子惜阴寸寸勤。强家郎，养母素不贫。食有祝鲠寝有五色裀，其肯贪天之禄一日离其亲？年未及致事，辞檄奉晨曛。中书重尔天性真，驰文笺天天不嗔，赐尔孝子七品秩，罪衣姶妠青丝纶。强氏母，随牒封邑君。一阳复，为生辰，邑官里老走侁侁。上堂与母千百寿，烹羊炮豕罗鲑珍。强家母，抱牒谢天恩。强家郎，百拜百舞称雷尊。日日起居太夫人，项间寿带日见双绦文，眼前离立五世之儿子。强家母，寿儿匹，荣无伦。

      

巍乎高哉，太山之山三万八千丈兮，五岳之伯，万山之宗。上有云官、霞伯、明星、玉女、金堂、石室高重重。三十六天第一洞，是为蓬玄太空之上穹。上帝赐以金箧之玉策，司命下土开群蒙。自从崇伯子，受命告厥功。至今七十二君，坛壝留遗踪。触石之云可以一朝雨，天下封突起，化作海岛十二金芙蓉。三神尚有刘郎记，五官不受秦皇封。东方有岩名日观，羊角而上千万盘屈，始窥大门小户之天聪。黄河西来如线走其下，齐州九点烟灭濛。秦观见长安，吴观见会稽，周观见洛嵩，圣人登之天下小似东龟蒙。夜闻巨灵荡蹋西华峰，流血下染洪河红。嵩高不生帝王佐，常山蛇怪两首而三瞳。天上金乌下倒景，大星僣晓芒角流妖锋。铁道人，手持一雌一雄双铁龙。骑龙天关叩天语，夜拜日驾五色披祥虹。天封地禅礼数绝，徵兵三度谣嵩童。博陆侯，狄梁公，虞渊取日扶桑东。太阳当天天下白，照见地下虮虱金头虫。金头虫，如蠛蠓。



        繄龙兴，藩西江，二皈章，国骏庞。江有砥柱，胡为鸿流洚。勍蛮效尤，蟊贼内讧，三台映太微，国士俱无双。王旅啴，钲鼓纵纵，天威震赫群凶■，八郡望风咸来降，武功既成毋从从，圣人南面殿万邦。注：■——左“手”右“双”维白金有章，维国之光。九鼎既峙，翕元化以张。大冶范金，吐景耀铓。■螭纽龟，鸾翥凤翔。官臣实司之，植我皇纲。孰函且藏，启发祯祥。操挈系政柄，繄德是将。符节允合，人文昌荡。攘凶顽，时乃康。与国咸休，万年膺天庆。注1：■——左“虫”右“留”

      

镜湖湖上春波明，湾埼树树鹅黄青。上有金衣弄簧舌，下有红掌浮绣翎。舂锄一白能自好，尚嫌性带鸬鹚腥。眼明见此群鸐鸐，不与匹鸟争春晴。大年笔法如《兰亭》，宛颈个个由天成。艮宫流落二百载，胡贾不厌千金争。却恨会稽内史无此笔，为人辛苦书《黄庭》。



        金溪石，石生银。凿石石有尽，银令无时磷。昨夜银官下，山头点银户。葛家户，无丁惟二女，葛家父苦楚，苦楚与死邻。二女痛父关一身，骈首跳冶裂焰闇。裂焰焚身不焚二女心。天惨惨，神森森，化作双白金。双白金，盛龙锦，愿作万寿卮，以奉天子饮。一饮银鬼泣，再饮银令寝。

      

诸暨县北枫桥溪，枫桥溪水上接颜乌栖。其下一百二十里合万和水，万和孝子庐父墓，墓上芝生荑。杨生佛子与万和孝子齐。六岁怀母果，二十为母尝百药，药弗医，啖母以肉将身刲。母病食肉起，其神若刀圭。母死返九土，常作婴儿啼。倚庐宿苫块，弃隔妾与妻。嗟哉佛子孝行绝，人人不识感鬼神。颊下生瘤大如尊，何人戏手瘤上扪。明朝怪事骇妻子，颊下削赘无瘤痕。背上一掌印，争来看奇痕。坟头木共白兔驯，更遣迎送乌成群。傍人竹弓不敢弹，岂比八九雏生秦。县官上申闻，旌户复其身。佛子走告免，称主臣主臣。嗟哉佛子谁媲称，今之人有刃股乳，诡孝子以为名，规免徭征以希其旌，嗟哉佛子谁媲称。



        孔巢父，竹溪流。竹溪之水可饮牛，胡为去干肉食谋？孔巢父，盍归来？河北虎幸毙，河中虎方威。孔巢父，不归去。十年东海迷烟雾，钓竿空负珊瑚树。

      

风潇潇，水灂灂，马嘶燕都夜生角。壮士悲，刀拔削。徐娘匕，尺八铦，函中目光射匕尖。先王地下汗如雨，匕机一失中铜柱。后客不来可奈何，十三小儿面如土。击筑复击筑，壮士渐离重矐目。仓君仓君亦何为，博浪沙走千金椎。君不见镐池君，璧在水，龙腥忽逐鱼风起。于乎刺客死，君王不用买侠才，留取千金买方士。


蜀琴初奏双鸳鸯，嶰竹和鸣双凤皇。夜阑酒散不上马，紫荆月堕西家墙。



        昨夜文星照南极，今朝客省过东维。锦囊颖脱千年兔，斑管光摇九尾龟。墨卷风云随王气，恩分雨露出天池。老夫来草平蛮策，先写新封楚国碑。

      

钱清陈孝童，十岁知孝母。母病日以革，药饵空㕮咀。夜庭人不知，磨刀去剔股。凡儿血肉躯，躯小痛槚楚。孰识身在亲，惨毒至刀斧。邻里闻孝童，涕泗下如雨。道路闻孝童，过车式其户。堂堂士大夫，结发在庠序。母背忍绝裾，母丧亡捧土。我作孝童诗，岂惟风童孺。



        朔方圣人启中天，天府之国宅幽燕。帝车回旋统幅员，南海北海无中边。海陵餫饷至领颛，龙骧万斛谁开先。神人手执鲸鲵鞭，朝发扶桑暮咸渊。清明风生五两悬，不周风起人南还。炮云不作飏不颠，神灯在天大珠圆。帝曰开府其区堧，出台入省居才贤。将军来自西子阗，高明大屋重翚骞。十风五雨熟大田，天仓如泉积陈身。武夫翼艘挟飞仙，天人交赞利万全。漕臣奏功帝曰然，囷星煌煌千万年。

      


        何人觅得大槐国，国在人间人不识。五马既赴南柯侯，千金更选东床客。金鸡一声叫东方，蝴蝶飞来春一场。君不见绿林周虎郎，匍匐尚拜蚍蜉王。

      


        昨夜金床喜，喜荐美人体。今日金盘愁，愁荐美人头。明朝使君在何处，溷中人溺血骷髅。君不见东山宴上琵琶骨，夜夜鬼语啼箜篌。

      


        皇帝五年秋，皇华遣使行九州。皇明明见万里外，犹恐阴噎生蜉蝣。奉使代天明，四目达九幽。假天喜怒私恩仇，欺皇明，是非一逆海倒流。其中答理子，西边托周游。西边有鸟其名为休留，复有老狐九尾而九头，扇妖作怪呼匹俦。朘我赤子血，上敝十二旒。力大泰山不可拔，答理子，一触泰山折之如不周。呜呼汉有张纲，卫有吏酋，元有答理，足追前猷。太史笔，不贬褒，我作歌诗继春秋。

      

杜牧寻春苦未迟，水晶宫里旧题诗。小鬟莫讶腰如束，善唱白家《杨柳枝》。


皇皇帝肇，迹濠之壤。上天黜元命，命帝靖四方。神兵三千，投箠渡江。基建业，定南京。大兴问罪师，天戈剪妖狂。妖狂溃崩，赫烈我武扬。系颈阙下，大明朝贺开明堂。元主大去国，闽广并来王。皇帝神武，越五帝，咸三皇。皇皇万国宾，日出日入土，普为大明臣。制礼作乐圣化钧，大一统业万万春。



        春辉庭下春云暖，春草轩前草长短。中有百岁宜男花，一色青蚨缀枝满。青蚨子母生死恩，草有灵芝生孝门。春辉照人春不老，芝草阑干芝有孙。当时梦生芝草绿，瑶草琅玕栖别鹄。孤儿日长草忘忧，锦绷护儿如护玉。春菲菲，草油油，千金骏马五花裘。吁嗟儿兮母好游，铜驼陌上春风愁。草萋萋，春杲杲，游子归来在远道。堂前何以报春辉，身上青袍照春草。

      

知子石司徒，分材靳齐奴。诸仲财不如，财穷东市诛。吁嗟石司徒，知子良不愚。



        黛螺新赐量成斗，画眉日画青青柳。长得君王一笑看，眠文不敢朝欣酒。盘珠夜制衮龙衣，红冰笋软呵纤手。坐听灯人报晓筹，二十五声寒点后。

      

我常被酒玉山堂，风物于人引兴长。银丝莼荐野鸭炙，金粟瓜取西杨庄。山头云气或成虎，溪上仙人多讶羊。何处行春《柘枝》鼓，阆州《竹枝》歌女郎。


王客女，春花面，璞玉躯，青年已许东家夫。如何君王乱礼法，合欢重绾双罗襦。感君恩，侍君酒，但念高堂父与母。愿君知妾心，使妾东家奉箕帚。君一怒，父万里。魂飞鸾刀逐父死，不殉牵羊秦国鬼。


有客有客来象山，渡青海，飞龙湾。陪道主，登玉坛；吐星宿，呈琅玕。出入爪甲冰雪寒。号鬼母，惊神肝，一声吹裂虎豹关。


蜑子雨开江上台，江头野老不胜哀。蜃将楼阁空中落，鳅引旌旗月下来。保障许谁为尹铎，事谐无复问文开。可怜歌舞旧城阙，又是昆明几劫灰。


火之龙兮，桑以谷，丝以腹，茧以屋。象水火兮，以金以玉。



        麟角煮为胶，续弦弦在弓。誓将弦上箭，不射孤飞鸿。

      


        夜闻归客骑，玉辔鸣匼啑。唤妇开西窗，秋风响桐叶。江头初一潮，还从午时起。奈何荡子心，相期不如水？

      

白翎鹊，西极来。金为冠，玉为衣。百鸟见之不敢飞，雄狐猛虎愁神机。先帝亲手鞲，重尔西方奇。海东之青汝何为？下攫草间雉兔肥，奈尔猛虎雄狐狸！


鹦鹉水深莲叶航，书来约过百花庄。醉披锦袍上船去，倩得小姬连笛床。



        秀州相士薛见心，重湖风雨来相见。手把茅山道人诗，亦有胡僧写束绢。自云膝不拜公卿，海内名人初入卷。缥绫方册锦盘囊，手录梅花道人诗。道人不读姑布书，两目看天走青电。梅花忽露太极心，南枝北枝开一遍。秀州相士亦识道，一笑求心符铁券。章生不相一只眼，桑生不相一尺面。貌如削瓜帝治开，背如植鳍王业建。君不见汉家将军如牯腰，午夜脐灯照悲唁。

      


        泳水可以寻珠，射石可以饮羽。乃知一心之人兮，遇物而先无迕。

      

秦下令，购魏孤。匿孤罪，族俱屠。嗟慈鸡，独哺雏。秦令毒，毒如狐。慈鸡知有雏，不知有狐搏我躯。


燉煌有力士，自称大健儿。气吞黄狼纛，义扶白鹊旗。李家春宫子，去逐春宫起。海池敌虬髯，不议真天子。天子亲评三大将，鸭绿归来肆骄宕。快刀不斫两牝妖，躄足甘为群鼠葬。老荆盗弄金乌丸，手持血日梦中还。何如短衣疋马射猛虎，老死不出终南山。



        鼎湖乘黄忽已仙，龙池霹雳飞青天。玉台万里在足下，青丝挽住春风前。嶷如长鹤静不骞，仗下肯受庸奴鞭！主恩一顾百金重，不辞正面当君怜。

      

别来已及三百秋，游遍乾坤第十洲。不识人家今几世，明朝骑鹤过山头。



        楼头闻过雁，只影不成双。一夜狂夫梦，相随到九江。

      


        孔北海，辟一隅。座客日高谈，论未闻，谈庙谟。弥生本独士，罪书空累予。在生承祖亦清俊，献策未为疏。言不听，何取诛？孔北海，儒亦迂。郑玄何取尊乡闾，妻孥已属青州牧，流矢几前犹读书。

      


        洛阳轻薄子，挟弹走春嬉。结交金谷友，谄事贾午儿。蔑弃慈母训，乾没不知几。感已赋闲居，犹以拙自悲。

      

亟亟城城城亟成，小儿齐唱杵歌声。杵歌传作睢阳曲，中有哭声能陷城。



        玉无瑕，春无价。清歌一曲，俐齿伶牙。斜簪鬀髻花，紧嵌凌波袜，玉手琵琶弹初罢。怎教他，流落天涯，抱来帐下；梨园弟子，学士人家。

      


        今年腊底无残雪，却是年前十日春。骑马行春桥上路，密梅花发便撩人。吴下逢春春思浓，不堪花发馆娃宫。吴山青青吴水白，愁杀江南盛小丛。见说昆田生玉子，海西还有小昆仑。明朝去拔珊瑚树，龙气随飞过海门。鲛卵兼斤传海上，海人一尺立阶前。娄江马头天下少，春水如天即放船。南朝宫体袁才子，更说西昆郭孝廉。自是玉台新句好，风流无复数香奁。湖上女儿柳叶眉，春来能唱黄莺儿。不知却是青娘子，飞傍枇杷索荔枝。西楼美人不受呼，清筝一曲似罗敷。可无东厩五花马，去博西楼一斛珠。

      

天随地老妾随兵，天地无情妾有情。指血齧开云峤赤，苔痕化作雪江清。愿从湘瑟声中死，不逐胡笳拍里生。三月子规啼断血，秋风无泪写哀铭。


步出城西关，松柏郁盘盘。道逢上陵者，手指西陵田。借问葬者谁，大将葬衣冠。大将非战死，军中答刺罕。健儿啖人鲊，无骨赐桐棺。



        满城风雨送重阳，雨后花开重举觞。仙客新来殷七七，佳人老出楚香香。干时懒上平蛮策，度世惟求辟谷方。光漾亭中诗易老，不须春梦到西堂。

      

烟雾林梢出，苍翠望中分。山溜杂人语，溪云乱鹤群。石梁逢释子，岩屋隐徵君。皴皵谁家笔，披图有篆文。



        四十已过五十来，白日一半夜相催。劝君秉烛须秉烛，七十光阴能几回？西邻昨夜哭暴卒，东家今日悲免官。今日不知来日事，人生可放酒杯干？徐家园里野莺啼，张家楼头客燕酒。千金买宅作邮传，何处高桓大字题？铁笛道人已倦游，暮年懒上玉墀头。只欲浮家苕霅上，小娃子夜唱潮州。小娃家住白蘋洲，只唱舍郎如莫愁。风波不到鸳鸯浦，承恩曷用沙棠舟？

      


        槛足兮虎成狗，烧尾兮鱼作龙。得势失势兮，而以分乎雌雄。

      

世疑狄文惠，不知娄师德。娄公吾不贤，此意人未识。古来嫌忌间，吾道忧比迹。



        杨子休官日日闲，桐江新棹酒船还。叮咛旧客兼新客，漫浪南山与北山。好怀急就一斗饮，佳人能作五弦弹。君看此地经游辇，仿佛春风梦未残。

      


        巫家卜偶不为嫌，优女占夫事更坚。看取异时真畏友，九重书上议黄天。

      

道人炼铁如炼雪，丹铁火花飞列缺。神焦鬼烂愁镆铘，精魂夜语吴钩血。居然跃冶作龙吟，三尺笛成如竹截。道人天声閟天窍，娲皇上天补天裂。淮南张涯人中杰，爱画道人吹怒铁。道人与笛同死生，直上方壶观日月。



        君泛脂江我泛娄，沙棠小桨木兰舟。醉吹铁笛珠帘底，端为风流刺史留。

      

黄花落，菖花开。劝君续命酒，金琶声若雷。晋州古城铁瓮裂，大人石点燕攴面。玉镜高台画眉未，蟠蛇阵前看儿戏。马上走戎装，祎衣上身何短长。长风起华桥，日落漳河道。为君始，为君终，菖花不如美人草。


紫姑坛上祝方兄，忽听呼卢掷地声。星斗未分牛女会，阴阳先判雨云生。青蚨孕子宁无兆，玉蝶化身元有情。宝镜重圆三五夜，重磨半月问亏盈。



        天西白云天东飞，乌台春之乌依依。高堂游子归未归。堂前春草生春晖。行行舟发彭郎矶，勿遣霜霜露露沾人衣。

      

君不见獬豸不识字，高柱削铁坚，白简孰辨贤不贤？又不见鵔鸃偏尚武，高屋压虎肩，五兵不理长酣眠。铁崖老狂者，强项如董宣。小巾制子夏，正要江东传。人间绯紫揎，已蜕风中蝉，脱巾漉酒东篱边。吴淞老褐来贺我，倒冠共醉春风前。我歌此歌君拍手，东壶西阆开洞天，洞天之鹤为我双回旋。


之子吾同姓，相逢已道南。春衣彫白苧，佳树长黄柑。雨淡潜龙寺，天清漂女潭。蒲公读书处，白石有新庵。


杨君缚笔三十年，高艺岂止千人传。梁园学士为作传，虎丘道人会乞钱。桐叶秋风来古寺，苔花春水放归船。白头懒草《长门赋》，自写江南踏鞠篇。



        月落望夫山，高台十二鬟。楚宫多妒女，云雨梦中还。

      


        烟水风尘外，先生一草堂。干时无战策，却老有丹方。蒲方抄书短，松花酿酒日。有时歌欸乃，小艇在沧浪。

      


        春从天上来，几日到章台？凭语青青柳，飞花莫浪催。

      

一夜西郊春草生，草堂吹笛夜挑灯。塞雁北飞千里雪，吴波绿泮五湖冰。杜陵诗句花无赖，张绪风流柳不胜。莫遣检书并看剑，自将鹅帖写溪藤。



        问君读书所，我所在东阿。东阿何所有？水竹荫陂池。莺羽飞隼雉，长颈鸣家鹅。离离原上瓞，濯濯池中荷。桃源在人世，岂必阳山阿。今日有良会，同志式相过。撷我园中蔬，具酒旨且多。请君考吾磐，和我轩中歌。

      


        芝兰在野兮，不以野而自伤。芝兰在室兮，不以室而自庆。世服艾以盈腰兮，羌独佩兰以为常。写操兮歌吾商，芳菲兮弥章。

      


        爪丘崩，科斗藏。《典》、《坟》孰求楚左相，金丝未坏孔子堂。济南老生教齐鲁，绵蕝礼官何足伍？挟书严禁禁未开，盘诘谁能禁齐语？百年礼乐当有兴，天子好文开太平。百篇大义喜有托，十三女口传霝嘤。太常掌故亲往受，百篇仅遗二十九。河内女儿还可疑，老人屋中有科斗。建元博士孔襄孙，五十九篇为训文。嘉唐悼桀空有诏，孔氏全经谁与论。倪家书生能受学，一篇荐上元非朴。赏官得列中大夫，帝轨皇涂未恢扩。汉家小康黄老余，乌用司空城旦书。盖师言治在何处，后世徒走陈农车。

      

句曲已无张外史，道士今有沈东阳。裁云剪月三千首，独虎仙官不取将。


长城小姬如小怜，红丝新上琵琶弦。可人座上三株树，美酒沙头双玉船。小洞桃花落香屑，大堤杨柳扫晴烟。明朝纱帽青藜杖，更访东林十八仙。



        皇元正朔承千岁，天下车书共一家。一柱东南擎白日，五城西北护丹霞。宝刀雷焕苍精杰，天马郭家狮子花。收拾全吴还圣主，将军须用李轻车。

      


        思美人兮西华山，我欲往兮如天难。上通帝座二气之呼吸，下冲龙门百折之昆仑源。秦关桃林之寒贔屭于其左兮，右抱万顷白玉所产之蓝田。金天太白实主宰，井鬼上应精灵躔。巨灵一擘万古不可合，首阳下有根株连。云台仙掌现真迹，朱衣赤须垂橐晞。明星玉女不许以玉眼见兮，玉盆绿水洒不竭，一匹石马谁来牵？嗟尔华山人，不归来兮徒留连。人间尘土那可以久住？白云蹋尔夷眠。天池注脑晞绿发，玉浆渴饥飡莲。伐毛洗髓不足较，白日一嗔三千年。觉来招酒姆，骑茅龙，访子先。更呼山东李谪仙，搔首问青天。巨灵接见娲皇前，惊呼一笑轩辕之子弥明癫。

      


        望娟娟兮云之篁，结氤氲兮成堂。百草棼而易蘦兮，孰与玩遗芳？■美人之好饰兮，辟氛台而清凉。岂大原之无所兮，若稽首乎西皇。虚中以象迹兮，体员以用方。又乌知吾之所兮，为西为东。

      


        令威仙人归故林，白昼飞下天门深。一千年人忽作鹤，二十八宿皆为禽。俯头垂翅听驱使，走报祸福不敢谙。南方朱鸟献奇状，部领其属来侵侵。毛鳞裸介各异态，肖象妙合天地心。翩然谢客欲高举，便恐灭迹丹霞岑。东州名山指华顶，碧天倒坠青瑶簪。人间华表或可拟，驭十时复来相寻。

      


        读书不负万乘君，焉敢挟策干侯门。极目姑苏暮云暗，濯足洞庭秋水浑。千金不意市骏骨，一饭岂期哀王孙。我今拂袖且归去，高卧桐江烟水村。

      

钟离春，臼头深目凹鼻唇，皮肤若烟面如尘。手有五色之綵线，为君补衮成天文。渐台之君荒且忮，明朝夷台作平地。太子择日正储位，钟离在宫齐国治。


舞海凤，跳天吴，八月十八壮观天下无。蓬婆之山突兀眼前见，有如祖龙万铎来东驱。婆留一箭气相敌，强弩不用三千夫。云蜃成楼不可斩，火铁摇识谁能屠。招潮小儿不畏死，面螯蹋浪心何粗。榑桑烂，若木枯，革瓢古愤无时苏。东维子，惊相呼，长风破浪未归去，一叶欲事寰瀛图。冯谁之，一疋素，中有万里河汉乘吾桴。



        枭徒而不成凤兮，芦种而成荻。此智者之操心兮，受降同乎受敌。

      


        山公今日饮何处，为爱束池似习池。乔木尚传钱相宅，苍苔已上岳公碑。井羵或从双剑出，石人夜逐五丁移。中天艮岳为平地，可但平泉草木悲。

      

燕子楼头是妾家，燕来燕去入容华。只应韩重相思骨，化作潮中并蒂花。



        赵公子，千人英。读书万卷愁无成，负此长身九尺如长城。雪芙蓉，玉青骢，我将挟尔成大功。腰缠十万欲何往，直上北台观虎龙。道逢铁笛仙，把酒九峰前。酒酣为我拔剑起作浑脱伎，白虹绕地乌风旋。矍然指天天为穿，天狗堕地顽星坚。老铁酒酣为椎鼓，壮士冲冠发倒竖。老增撞斗何足为，鸿门突立卫真主。赵公子，千人英，为君酌酒肝胆倾。忍见东南吴楚坼？慎莫脱手踊跃逝去双龙精。君不见我家古铁三尺冰，粤砥荡磨新发硎。不学区区一人敌，上为天子匡前星。

      


        铁江泥泥，其流长深。奕奕新堂，有书有琴。有桥在高，有梓于阴。君子庆只，少伊氏之覃。宜尔家屋，和乐且湛。铁江汤汤，其流深长。奕奕新堂，凤鸣于阳。左书右琴，其椅其桐。君子居止，嘉宾式燕以庆。子孙乐只，寿考不忘。

      


        金汤回首是耶非，不用千年感令威。富贵向人谈往梦，干戈当自息危机。雄风豪雨将春去，剩水残山送客归。闻说清溪黄鹤在，鹤边仍有钓鱼矶。

      

万里戎装去，琵琶上锦鞯。传来马上曲，犹唱《想夫怜》。



        神禹划天堑，横分南北州。只今天不限南北，一苇绝之如丈沟。洪源发从瞿塘口，险峡中擘争黄牛。括汉甲湘会沆澧，二妃风浪兼天浮。青山何罪受秦赭，翠黛依然生远愁。洞庭微波木叶脱，有客起登黄鹤楼。老瞒横槊处，酾酒浇江流。江东数豪杰，乃是孙与周。东风一信江上发，从此鼎国曹孙刘。吴南魏北后，倏忽开六朝。江南龙虎地，山水清相缪。渡头龙马王气歇，洲边鹦鹉才名留。新亭风景岂有异，长江不洗诸公羞。宫中金莲步方晓，后庭玉树声已秋。何如一杯酒，锦袍仙人月下舟。解道澄江靓如练，醉呼小谢开青眸。铁厓散人万里鸥，拙迹今似林中鸠。不如大贾舶，江山足胜游。腰缠足跨扬州鹤，楼船不用蓬莱丘。平生此志苦未酬，眼明万里移沧洲。乌乎！楚水尾，吴淞头，山河一发瞻神州，孰使我户不出兮囚山囚。

      


        湖中冶师缑长弓，有如汉代陶安公。七月七日与天通，朱雀飞来化青童。且莫随仙踏飞鸿。道人铁笛已在手，铁冠八柱凌乔嵩。皇帝一统诛群凶，猛士干将无所庸。还徼上青子，天上裨重瞳。江心火电流赤虹，云凝雾结愁蟠龙。

      


        新泼葡萄琥珀浓，酒逢知己量千钟。犀盘箸落眠金鹿，雁柱弦鸣应玉龙。紫蟹研膏红似橘，青虾剥尾绿如葱。彩云吹散阳台雨，知有巫山第几重？

      


        洪州矮张如矮瓠，大帛深衣没双屦。自言矮瓠不食酒，惟贮先天九宫数。早年侠气慕朱郭，轻财屡倒千金囊。得道人疑李士宁，滑稽时效东方朔。双瞳注射金蟆精，口如急雨倾建瓴。卒然一语中人隐，王公错愕面发赤。乌乎王谢误苍生，天下乌用尔宁馨。居中可乏汲长孺，使边甲用苏子卿。我本先皇赐进士，十年不调钱塘市。宦程那敢问雄飞，国法新蒙脱胥靡。西湖西，南山南，水华落日清而酣。画船载酒遁名姓，三尺长喙金人缄。嗟乎五鬼贼，三尸谗，矮瓠矮瓠无多谭。

      


        唐家内厩三万匹，画史缣缃都熟识。绿蛇连卷骨初蜕，一团旋风五花色。湿云乍洗乌龙池，金索掣断愁欲飞。奚官独立柳阴下，手把玉鞭将赠谁？

      

铁崖仙人来自西崆峒，琼林宴罢随天风。天风散珠玉，乃在华顶峰。拔地一万八千丈，但见琼台瑶阙巀嶪撑青空。长松倚天不盈尺，桃花水与银河通。老仙独睨万物表，炯如秋水开夫容。火乌夜半吐东海，石桥飞渡天门龙。九重启金钥，千楹立綵虹。列仙夹仗冰雪容，中有晨肇双郎之窈窕，珊珊杂佩摇玲珑。胡麻饭初熟，上案双玉童。翩然迎老仙，笑语风云从。冰桃琥珀碗，霞液玻瓈钟。陶然一醉三千霜，酡颜相映扶桑红。归来笠泽成小隐，林屋洞访浮丘翁。下视东蒙尘土濛，蓬科万冢眠英雄。



        龙德中，元气昌，天王一统开八荒。十又一叶治久长，前年白雉来越裳。中国圣明日重光，仁声极沓动嘉祥。乌桓部族号佛郎，实生天马龙文章。玉台启，阊阖张，愿为苍龙驾东皇。瑶池八骏有若亡，白云谣曲成荒唐。有元皇帝不下堂，瑶母万寿来称觞。属车九九和鸾锵，大驾或驻和林乡。后车猎俟非陈仓，帝乘白马抚八方。调风雨，和阴阳。泰阶砥平玉烛明，太平有典郊乐扬。尚见荣河出图像，麒麟凤鸟纷来翔。

      


        青画溪头翠水家，水边短竹夹桃花。春风嗾人狂无那，走觅南邻羯鼓挝。丈人接缡白毡裁，花边下马不惊猜。环沉溪头买酒去，高堂寺里看碑来。长城女儿双结丫，陈皇宅前第一家。生来不识古井怨，唱得后主后庭花。杨花白白绵初迸，梅子青青核未生。大妇当垆冠似瓠，小姑吃酒口如樱。今朝天气清明好，江上乱花无数开。野老殷勤送花至，一双蝴蝶趁人来。南邻酒伴辱相呼，共访城东旧酒垆。柳下秋千间络索，花间唤起劝胡卢。我爱东湖旧广文，更过水口觅将军。醉归尝骑广文马，不拍打鼓噤黄昏。

      

病春日日可如何？起向西窗理琵琶。见说枯槽能卜命，柳州巷口问来婆。



        朱邸连云起，高甍荫大逵。要贤能置驿，独觅郑当时。

      

璚台之山三万八千丈，上有琼台十二高崚嶒。草有三秀之英可药疾，树有千岁之实能长生。神人白面长眉青，玉笙吹春双凤鸣。晓然见我惊呼名，授我以灵虚之簧和飞琼。约我一双玉杵臼，重见西态盈。刚风吹堕白雪精，一念老作河姑星。赤城老人在何处，何以遗我九节藤，拄到璚台十二层。



        冒天海国皆王土，万里明珠贡天府。一从官守失仁人，牛马驱除化豺虎。蛮衣有习黄巾帽，蛮旗无字题王号。九重天子矜蛮情，黄敕加官非赏盗。君不见溪蛮改过归大唐，世授刺史以为常。於乎，坐令白雉修职贡，可是于今无越裳。

      

国运倾，六师驻，那吒城。龟兹主，走滦京。宣明诏，许厥成。壶箪筐篚左袒迎，封籍府库奉大廷。大丞相，舍于野，克大国，匪余武，天子龙骧士貔虎。问其寡孤，毋恃杀掳，秋毫无犯民按堵。民按堵，振旅旋，钩丽冒胤未殄灭。大将军，请戍边，偏将踰葱岭，越祁连，追亡逐北万五千。抗大旌，悬绝幕，天子喻书通玉帛，朝宗于京来沓译。


铁之泾兮凤之沼，思公子兮善窈窕。善窈窕兮乐康，聊逍遥兮岁年老。


鲛卵兼斤传海上，海人一尺立阶前。娄江马头天下少，春水如天即放船。



        钟山突兀楚天西，玉柱曾经御笔题。日照金陵龙虎踞，月明珠树凤凰栖。气吞江海三山小，势压乾坤五岳低。百世升平人乐业，万年帝寿与天齐。

      

濮州花娘劝君酒，酒中电影红蛇走。花娘分死红焰焦，五尺肉躯油一斗。连床裸饮饮婪醺，花娘待罪眠红茵。突咽一寸揕匕首，夜驰铁骑投官军。君不闻始州王氏，女拔羌刃杀羌虎。濮州花娘刺客才，剑气何须大娘舞。



        九凤山阳漂渎阴，十年曾记此登临。仙人一去橘破斗，小山重招花作金。勺水研池圆洗胆，老蕉书叶倒抽心。瞿昙像现雪生壁，木客诗成风满林。白马胡僧经写具，青乌方士石旋针。大花雪舞昆吾剑，一索珠县斛律琴。出柙怒号斑额兽，镇龙解语雪衣禽。掀髯自作苏门啸，抱膝谁歌梁甫吟？联句弥明诗句就，内中韶■有遗音。注：■——“获”字繁写后去“犬”部换三点水

      

洛阳城中雪冥冥，袁家竹屋如箳篂。老人僵卧木偶形，不知太守来扣扃。辋川画得洛阳亭，千载好事图方屏。寒林脱叶风寥泠，胡为见此芭蕉青。花房倒抽玉胆瓶，盐华乱点青鸾翎。阶前老石如秃丁，银瘤玉瘿鲨星星。呜呼妙笔王右丞，陨霜不杀讥麟经。右丞执政身彤廷，燮理无乃迷天刑。胡笳一声吹羯腥，血沥劲草啼精灵。呜呼尔身如蕉不如蓂，凝碧池上先秋零。


山头鹿，距跄跄，目瞠瞠。田租未了压盐租，夫死亭官杓头杖。夫死捉少妻，拷妻折髁不能啼。妻投河，作河妇，狱丁捉，白头母。


皇元正朔承千岁，天下车书共一家。一柱东南擎白日，五城西北护丹霞。宝刀雷焕苍精杰，天马郭家狮子花。收拾全吴还圣主，将军须用李轻车。



        敲门空过太史宅，曳杖却上初阳台。雷从葛仙井底起，雨自黄妃塔上来。官军捷报铜铊陌，山人酒泻白螺杯。凭谁得知诗句好，山东李勋今有才。

      

飘飘苏仙公，浩气凌八表。游戏浊世来，眼底古今了。却上食□台，下视燕支沼。遗书警世人，翩若鹜鸿矫。双雷苍翠开，清约随空杪。高楼旧时月，照我梦皦皦。见尔林屋天，屋天夜知晓。


益之都，鲁之邦，元不纲，兵强马壮碻磝冈。梗我王化，山输海贡隔梯航。狡狐三穴，跳踯贪狼。王师薄城，筑我受降。骈首就缚父与兄，弦歌之化复我邹鲁乡。


共说淮南王左相，开门下士日忘餐。入幕许谁延铁笛，备员寻客奉铜盘。长绦掣去饥鹰饱，故道归来老马寒。若问东维上书者，五湖今把钓鱼竿。


道人得道轻骨毛，飞渡弱水能千遭。明朝挟至两浮岛，卧看沧洲戏六鳌。



        十年不踏玛瑙石，今日重登口子峰。外湖水绕玉螮蝀，里湖水浸金芙蓉。崔老题诗欲招鹤，生公说法善降龙。浮云富贵眼前见，从此道人轻万钟。

      

浯溪长揖向兰溪，偶及高秋欲半时。明月不分天远近，故人相望浙东西。青山木落千樯立，沧海潮来万马驰。倚棹歌阑离思作，今宵风雨倍凄凄。


睡起珊瑚枕，微风度屧廊。芙蓉最高叶，翻水洗鸳鸯。



        三朝勋旧半雕零，京口雄藩孰老成。可是叔孙祈欲死，喜闻先轸面如生。东园草暗铜驼陌，北固潮平铁瓮城。珍重子仪谁可继，三军气色倍精明。

      


        江国春归夏云孟，十日五日风雨横。具区摆阖浪如山，吴儿善泅并敢榜。今朝气候昨不同，湖头无雨兼无风。小施祠前棹讴发，楼船下水如游龙。大雷不动小雷伏，银海空青光夺目。鱼龙百怪暂祓除，平展轻绡三百幅。牙樯五两空中举，陈渎村中过挝鼓。烧笋既憩彭城湾，采莼复渡杨家浦。中流飓发占莫徭，须臾鲸浪吼蒲牢。长年捩柁称好手，小腰失箸生寒毛。蒋家二仲素奇士，更有登高羊叔子。老崖铁笛上青云，玉龙穿空卷秋水。船头可奈风水何，拔剑拟斫生蛟鼍。人生哀乐固相半，神灵涉意毋过多。鸱夷入海人不识，渔媪渔王配寒食。乡里小儿舞竹枝，乞与神童舞铜狄。我闻洞庭之峰其橘大如斗，剖而食之见奕叟。弱水不隔天表流，独我胡为牛马走？五湖挂席从此首。

      


        芳题工织素，远意重鲛绡。应织辞家久，回文字半消。

      

陈皇有遗迹，乃在鸟山中。当时手所植，花木罗青红。独有左纽树，阅世如龟龙。怀哉手植人，不见三阁崇。后庭种玉树，金井凋秋风。


有客有客来赤城，碧梧风裁光珑玲。音含太古文七星，直如赤丝清如冰。洗秋壑，鸣秋声，金舂玉应和以平。


马上郎君出帝城，璚林宴里记相迎。吴山吴水新迎送，学唱《阳关》第四声。


长条一丈长，长似紫丝缰。长条挽易断，五马过横塘。


漏减良宵昼日迟，困人天气酒中时。东家女伴太骄劣，偷解裙腰竟不知。


大将军，将天讨，出南征。文如阿阁凤，武如牧野鹰。兵行司马法，漕转屯田丁。鹿山放麑万众泣，虎穴取䖘千人惊。东屯西屯露书布，南徯北徯壶浆迎。蛮奴授首，鳖子献城，三危送款，孤竹输平。蓝之山，截海断，峡之水，吞湘汉。大将军，持庙算，直向刑塘筑京观。嗟嗟小蛮触，尚尔争雌雄，将军大势破竹下，拾土补地裂中国。长城无再坏，昆崙天柱无再折。盘石永安，金瓯罔缺。我颂摩崖千丈碑，大字如斗光夺月。


千金骨，五花毛，虎脊龙鬐尾蒲梢。神如飞龙气如猇，初来燉煌祁连之远郊。双鸧迸落独鹘起，急势直欲追飞鶮。天驷精，青海杰，羁黄金，络明月。未栖天子十二闲，孰得人间贮金埒。呜呼渥洼之产宁徒劳，图形已诏韩与曹。伯乐光寒夜寥阒，青鹤一声箕尾高。



        吴王张高宴，台下阅犀兵。高台三百里，不见越王城。

      

八月十八睡龙死，海龟夜食罗刹水。须臾海壁龛赭门，地卷银龙薄于纸。艮山移来天子宫，宫前一箭随西风。劫灰欲死蛇鬼穴，婆留朽铁犹争雄。望海楼头誇景好，断鳌已走金银岛。天吴一夜海水移，马蹀沙田食沙草。崖山楼船归不归，七岁呱呱啼轵道。


主家高楼起金谷，买妾不惜真珠斛。美人买得一片心，不买青眉与明目。手持玉笛吹凤皇，誓汉箫史双颉颃。楼头侍宴宴未彻，甲光一片楼前雪。神珠一点掷画阑，化作流星光不灭。呜呼珊瑚步障裂，行人吊珠在古井，井中照见青天月。石家妾，石家哭，二十四人金谷友，八驺道旁方拜履。


肃肃兮飞奴，离尔俦兮别尔家。吁嗟尔劳兮，比鸿雁兮将书。


冰山不可倚，冰破割尔足。火突不可附，火燎烂尔肉。君不见魏其侯门下客，独厚灌太仆。太仆相引重，势若绳合束。身服期功更与结欢田相国。相国席上缚骑兵，首悬东市及支属。魏其侯，尸渭城，东朝有制不可赎。



        太虚兮吾序，八荒兮吾隅。居丹台之广居兮，吾不知宅之所如！

      

婕妤未换母仪尊，闻说君王已寡恩。太子宫中无木偶，可无鞠域到尧门。



        姚家有牙将，腰佩双青萍。追行长乐驿，夜杀程务盈。作表雪主罪，仗脸随自刑。我歌古义烈，岂愧宫门刭？

      

繄龙兴，藩西江，土昄章，国骏庞。江有砥柱，胡为鸿流降。剿蛮效尤，蟊贼内讧，三台映太微，国士俱无双。王旅啴啴钲鼓摐，天威震赫群凶愯，八郡望风咸来降。武功既成毋从从，圣人南面殿万邦。



        唤起，唤起。东方明，门前已如市。上林有鸟杀司晨，苦杀萧娘睡方美。提胡卢，提胡卢，沽酒何处沽？乌程与若下，美酒高无价。小姑典金钗，劝郎醉即罢。君不见城中官长壶卢提，十日九日醉如泥。姑恶，姑恶，姑不恶，妾命苦。姑有孝女，姑为慈母。妾亦甘为东海妇。子归，子归，子不归，白头阿婆慈且悲。子弗归，待何时？君不见西江处士章九华，十年去赴丘园科，母死妻啼未还家。行不得哥哥，我不行，奈我何？西山有豺虎，西江有风波。风波尚可壶，豺虎尚可罗。努儿关，平地多。行不得哥哥。

      


        不睡龙，醒复醒，珊瑚圆木摇金铃。五花宝簟芙蓉屏，铜盘雪粉香浅清。楼墙铜弹飞霹雳，夜半更奴起辟易。圆木功，无与敌。吴越封疆平地辟，四世三王安衽席。

      


        慈母爱，爱幼雏，赵家光义为皇储。龙行虎步状日异，狗趋鹰附势日殊。膝下岂无六尺孤，阿昭阿美非呱呱。夜闼鬼静灯模糊，大雪漏下四鼓余。百官不执董狐笔，孤儿寡嫂夫何呼？於乎，床前戳地银柱斧，祸在韩王金柜书。

      


        君不见伪吴兄弟四六七，十年强兵富金谷。大兄垂旒不下堂，小弟秉钧独当国。山阴蔡药师，云阳叶星卜，朝坐白玉堂，暮宿黄金屋。文不谈周召，武不论颇牧。机务托腹心，边策凭耳目。弄臣什什引膝前，骨鲠孤孤内囚牿。去年东台杀普化，今年南垣杀铁木。凤陵剖棺取含珠，鲸海刮商劫沉玉。粥官随地进妖艳，笼货无时满坑谷。西风卷地来六郡，下披竹朽索不御。六马奔腐木，郍支五楼覆。大越先罪魁，余殃尽孥戮。寄谢悠悠佞幸儿，福不盈眦祸连族。何如吴门市卖药卖卜，饿死亦足。

      

有客有客来文山，如金如铁坚非顽。文山颓，不可攀，留尔亦足消群奸。静以安，方以直；带苍玉，佩文石，文星灿然守玄默。



        开元刘神童，名字瑞一时。文学不济世，鞭算竞刀锥。招权啖士口，使不得有訾。任数不任道，兴利固如斯。

      


        姚家有裨将，腰佩双青萍。青萍夜脱匣，忽杀程务盈。为书报杀状，伏剑随自刑。吁嗟古义士，岂复数荆卿。

      


        武丁梦良弼，审象极冥搜。光武思故人，物色在羊裘。彭城有处士，君恩贲林丘。股肱不为用，颜色徒相求。

      

未入麒麟阁，时时望帝乡。寄书元有雁，食雪不离羊。旄尽风霜节，心悬日月光。李陵何以别，涕泪满河梁。



        井无水，荒龙死，水底喽喽话红鬼。仰天夜见黄姑星，长绳卷起天河水。

      


        七日混沌离，穿凿争七窍。硕果一失仁，百体俱弗肖。巧诈日横生，售朴至深溺。圣人忧世心，世变若愿燎。安得至木资？与世作津桥。学斋取木名，众巧不同调。回愚与参鲁，入室得道要。岂是灰槁人，灭心比灭爝。君看记须鸡，人方诋不鹞。

      


        罗山进士著戎衣，泪落神州事已非。百二山河惊易改，三千君子誓同归。天戈已付唐裴度，客匕那知蜀费祎。赖有佳儿功业在，东人重望捷淮淝。

      


        祁连山人天骨奇，十五能运朱屠椎。二十报仇许人死，杀人不数舞阳儿。乡里不见容，官府不见治。猛气奚所托，仗剑归京师。京师杀柄司秋官，假尔爪牙虎豹关。今日尸一逆，明日诛一奸。朝食悖臣胆，暮食凶人肝。龙蛇见血性思改，鸠隼化质身无难。寻师度关陕，弃家入嵩山。只今啖松久辟谷，剑埋三井飞精服。能联弥明石鼎句，能和商颜紫芝曲。客来启关不一语，但闻鼻息声满屋。乌台御史卯金公，群邪胆落称人雄，囊封事毕志即东。谷城丈人有前约，三井洞前寻赤松。

      

西子湖头春色浓，望湖楼下水连空。柳条千树僧眼碧，桃花一株人面红。天气浑如曲江节，野客正是杜陵翁。得钱沽酒勿复较，如此好怀谁与同。


百里奚，作秦相，不再妻。堂下浣妇歌扊扅，舂黄黎，扼伏鸡。堂下鼓弦，堂上覆樽，百年夫妇失复亲。秦穆君，贺相臣，夫旌义，妇旌仁。



        我爱王怀祖，面壁售人骂。不比少掾时，瞋目答米价。褊中顿有容，坦之讵能过。桓桓大将军，汉业在出胯。

      


        晋刺客不杀朝服臣，唐刺客不杀寝苫人，淮南刺客不杀幕府宾。嗟此二三子，磊磊天下士。呜呼，枭颢首，轘纪胸，淮南刺客可无功？

      


        鲛卵兼金传海上，海人一尺立阶前。娄江马头天下少，春水如天即放船。

      

海南天空月皓皓，三山如拳海如沼。绿衣歌舞不动尘，海仙骑鱼波袅袅。翩然而来坐芳草，皎如白月射林杪。洗妆不受瘴烟昏，缟袂初逢鸿欲矫。手持昆山老人篴，黄鹤新腔知音少。江南吹断桃叶肠，雨声夜坐巫山晓。



        王孝子，魏三公。雀入幕，鲤入冰。孝子可移臣子忠，而况三老北面天子尊辟雍。何司徒，荀仆射，九锡王前相率拜。孝子龙钟亦长揖，爵级同升在三太。三太何足尊，不若犍为李孝孙。

      


        秦穆饮盗马，楚庄忘绝缨。齐景恩一木，触槐有淫刑。婧女告齐相，称说辩且正。明朝拔槐令，婧父脱囚名。

      


        两鹁鸪，朝朝暮暮啼不休。天阴妇弃去，雨止还相求。天公阴晴变不测，嗟尔夫妇难为逑。勃勃水西头，啼过东家楼。东家楼前琅玕树，枝枝连理森相樛。无风无雨春正好，愿尔长作鸳鸯俦，莫效前身鹰隼仇。

      


        青旄节卫翠云轩，按部东行过赤城。龙女遗珠鸡卵大，结为双佩赐方平。

      

后土璚仙属内家，扬州从此绝名花。君王题品容谁并，萼绿宫中萼绿华。


卖药相逢千岁公，蓬莱曾约祖龙东。空留一两黄金舄，不到蓬莱第一宫。


天宝年来窄袎留，几随锦被暖香篝。月生帘影初弦夜，水浸莲花一瓣秋。尘玷翠盘思乱滚，香黏金

      

閒云隐者一区宅，相直芝山半面开。剑气上天看北斗，鹤人作语过蓬莱。樵柯石烂围棋在，梅洞云深采药回。相约丹阳寻祖武，三花髻子市中来。


昨日战羊逻堡，今日战牛皮航。王者有征而无战，胡为日日战血屠锋芒。篁竹之丁娄鸱张，上山跳踉山鹿獐。将军马无昆号砚，安能为之陆相梁。昨夜将军获生口，什什伍伍童及叟。问之半是良家儿，贼中驱来帕红首。五花刽子牛头神，五十八人同斧斤。乌鸢飞来百成群，不得衔啄飞去野水滨。乃知当街割啖人，须臾白骨堆成薪。于乎君王子民天地人，忍使天地杀毒伤阳春，呜呼忍使天地杀毒伤阳春。



        自古众心能作城，五方取土不须蒸。蒸土作城城可破，众心作城城可凭。

      

何处被花恼不彻，嬉春最好是湖边。不须东家借骑马，自可西津买蹋船。燕子绕林红雨乱，凫雏冲岸浪花圆。段家桥头猩色酒，重典春衣沽十千。


主家池馆西龙塘，龙塘华国参差芳。秋轮轧露春云热，水风杨柳芙蓉月。星桥高挂东西虹，宫花小队烟花红。金丝拂鞍长袖舞，夜静水凉神欲语。草池梦落西堂客，吟诗一夜东方白。



        芝秀兮煌煌，罗生兮满堂。紫云烟囷兮如盖，露湛湛兮沐芳。美美夫人兮贤姱，集灵瑞兮未类。芝何为兮为秀，匪植以生兮匪培以茂。协冲和以华滋兮食之而寿。山嵯峨兮谷逶迤，歌紫芝兮吹参差。怀美人兮不可以追。铁之泾兮凤之沼，思公子兮善窈窕。善窈窕兮乐康，聊逍遥兮岁年老。

      

朱公神仙人，冰雪照肺腑。祖帑阅羽化，祖书在册府。门掩一亩宫，虹梁跨风渚。乔木八九株，梧桐杂槐榉。中有玉井香，银云洒零雨。俗士不必来，佳朋来不拒。煮茶不无童，谋酒自有妇。核破玉刃霜，筒卷金茎露。方响歌洞仙，自题舞魔女。梧溪斥琴操，海岳订画谱。棹歌发复留，冰花凉欲语。焉知人间世，大火虐如虎。



        任安与田仁，周仕将军门。厮养恶啮马，实坐贫失身。发忿骑奴席，拔刀徒自分。不会赵少府，何时别奴群。乃知圣贤仕，端不与贱贫。

      

夕阳亭，马超超，车驱驱。问高贵，今何如？夕阳亭，行且止。白沙一信南风起，千载髑髅夜生齿。项成大府摄鬼豪，论功阙剪当涂高。竹书小儿既有罪，夕阳老魅诛何逃。呜呼，桐宫空毙金屑斝，鸳鸯榼中牛继马。



        一勺水，不满斗。我吸之，勺在手。上连天津尾，下泄海焦口。主人饮，小池凿；吾蔀青，天纳牖。吾铁崖道人韪之曰：有人悟此环，云梦吞八九。

      

五十狂夫心尚孩，不容俗物相填

      


        水会鱼盐市，霜清蟹稻天。高桥十字港，新刹四边田。树老乌银荚，花开白玉颜。老翁夸乐岁，斗米直三钱。

      


        我寻三十高僧阁，还有支郎第一流。湖上风烟留晚照，山中草木带边秋。水晶宫开碧菡萏，金粟堆呼黄栗留。马题诗■■■寺，行人有比岘山游。

      


        南有美木，钟藤束只。钟藤日肥，美木削只。於呼孤刚，柔恶毙之。孰操斧斤，为我理之。

      


        扬雄有宅郑里庄，某丘某水旧耕桑。碧山学士银鱼弃，锦里先生乌角藏。自是秦人齐指鹿，未能楚客废屠羊。王侯蚁穴一梦觉，归作槐阴审雨堂。

      

郭黁精术数，知晋必亡秦。逃秦远归晋，追兵杀亡臣。洛阳牛背叟，读书孝其亲。凉州未经破，先归忽如神。术人不灵已，哲士固全身。



        近报淮吴张柱国，楼船遣使聘嘉宾。汉家自有无双士，赵客何劳十九人。天上琼花回后土，江南杜宇到天津。若逢吕相烦相问，应有奇书痛绝秦。

      

素华殿上玉垂帘，羿家妇来为可嫌。河上剑翁肝胆露，电光一道落妖蟾。



        物生于东，城于西兮。有信有屈，物不齐兮。彼向而笑，嗔为迷兮。惟古有道，物不群兮。大东之西，孰我宾兮？我所思兮，西方之美人兮。

      

北狸不捕鼠，为鼠欺。鼠作妖，人立豕啼。媪责狸不职，借南狸，假虎威。鼠未捕，翻我屋上瓦，倒我厨中盆与罍。食饱求媪，雌雄匹之。咋死媪，狸与鼠同嬉，乌乎媪小不忍，大祸遗。



        桂水五千里，春来波浪深。地消青青瘴，花发乳蕉林。桂水五千里，潇湘雨气空。衡山七十二，望见女英峰。桂水五千里，南风大府开。象王新贡入，鲛女送珠来。桂水五千里，上有鹦鹉洲。美人生远思，今夜在南楼。

      


        晋师纳天王，大义白日披。尹固附孽子，奉籍奔蛮夷。道逢周郊妇，三岁尔大期。三年尹固死，妇言如著龟。

      

保障南藩第一功，未容若木挂雕弓。露书誓剪金床兔，壮气平吞黑槊公。万里天威龙虎北，五云佳气凤皇东。麦城又报捷书至，江上将军是吕蒙。



        双雌雉，锦绣裆。朝呼凤皇侣，暮宿鸱枭房。三雏角角声相将，晋阳罗网艾如张。艾张不可脱，小喜鹊子空先仿。一雄欲苟存，两雌誓溘亡。於乎，宁为两烈脱燕王，不活不笼异姓王。

      

朱提注酒酒如池，太白淋漓吃不辞。上楼更衣玉山倒，腰间带脱金犀毗。



        白翎鹊，西极来。金为冠，玉为衣。百鸟见之不敢飞，雄狐猛虎愁神机。先帝亲手鞲，重尔西方尔。海东之青汝何为？下攫草间雉兔肥，奈何猛虎雄狐狸。白翎鹊，来西极，地从翼旋山目侧。边风朔气劲折胶，材官猛箭与之敌，黄狼紫免不余力。须臾白雪轻，一举千仞直，驾鹅洒血当空掷。金头玉颈高千尺，千秋万岁逢玉食。

      


        草枯燎发原野业，老罴愤起千军敌。将军名号巴而思，白羽惯数黄狼肋。老罴决石如怒猊，将军立马攒霜蹄。满弓一射正贯脾，马前突立人而啼。南山白额当道卧，东西之人不敢过。少年匹马随噪呼，从渠生拔白额须。刳白额，作饮器，坐令泰山之妇歌好世。

      


        尝疑王孝子，素履朴且庄。门生服县役，径行想不扬。孝子躬馌具，罄折在道旁。门生役已脱，诡道由此行。

      

两雄勇锐誇匹敌，老距当场利如戟。氄毳毰毸猬刺张，怒咽磈礧嗔睛碧。剑心一动碎花冠，口血相污胶綵翼。何当罢斗作啼声，埭上梨花春露滴。


今朝立春好天气，况是太平朝野时。走向南邻觅酒伴，还从西墅买花枝。陶令久辞彭泽县，山公祇爱习家池。宜春帖子题赠尔，日日春游日日宜。


秋水城下碧，秋山城上青。水晶出宫阙，云气到车軿。风流五马贵，六客联华星。美酒来东林，朱果取洞庭。奇画扫寒荡，妍辞约浮萍。焉知后不继，高堂葺残扃。送子河风道，宾鸿集修翎。官奴重秉烛，此笔怀苏亭。



        井底生明月，楼头坠宝星。年年金谷草，春入美人青。

      


        青衣虫，平生读书孝与忠，天子赐第蓬莱宫。东归执笔琼台阙，劝进天平犯天戎。青衣虫，献策海岛计亦穷，刘家军师邮汝容。青衣虫，悔不为白头蠹老死文字中。

      


        蒸土筑城城上铁，北风一夜吹作雪。君不见铜驼关外铁瓮堆，中填白骨外涂血。髑髅作声穿鬼穴，铜驼崩，铁瓮裂。

      


        贞元天子愎且疑，贞元朝廷先谏司。吏格诏书虐征敛，天子九重殊未知。穷冬猎骑新店下，老氓不识天颜威。敢以刍荛动天听，不将瓜果徼私恩。内相贽，外相泌，知无不言言不欺。如何善言疾苦不如奇？

      


        潮来潮退白洋沙，白洋女儿把锄耙。苦海熬干是何日？免得侬来爬雪沙。门前海坍到竹篱，阶前腥臊蟛子肥。亚仔三岁未识父，郎在海东何日归？海头风吹杨白花，海头女儿杨白歌。杨花满头作盐舞，不与斤两添铜铊。颜面似墨双脚赤，当官脱袍受黄荆。生女宁当嫁盘瓠，誓莫近嫁宋家亭。

      


        东方龙君嫁龙女，雷车彭彭载风雨。神奸夜邀髑髅语，碧草无光愁露渚。鲛宫绡寒珠泪泣，鸾裙行烟翠痕湿。阿环娇小不成妆，帝子霜田作汤邑。胭脂蒙土吹海腥，阳侯击浪玻璃声。湖边地皮薄如纸，长堤卷作长江水。

      


        出关弃孺子，南征笑狂生。左右无黄发，淫夫挟之行。戮杀汉使者，君臣起大兵。尉佗羁汉绶，何曾请长缨。

      


        皇帝万年天统在，人臣八柱地轮回。西戎虎旅初传箭，南粤蛮王又筑台。斗上龙光红似电，海中蜃气黑成堆。白衣上客参谋议，画尽炉中铁箸灰。

      


        韦骨鲠，性傄亻密，语轧𢧀。眼中有周公孔子，舌底有龙逢比干。见无义汉不律官，怒癭突项髆，芒刺生肺肝。说敢向汉遮栏，驾策不向秦钻。世人不识之，峨独角巾如豸冠。痛吟荡阴里，悲歌清泪滩。左从右衡万妾妇，朝梁暮晋千痴顽。弗弧弗刃劫白日，鈯郎模仿同虷。走毂下，出台端，力陈悖逆不赦金鸡竿。败红一阵逐风去，木駃万驾螺蛳盘。劫来秣陵市，佯狂落魄酒浇舌本黄河干。我有孤竹和君独丝弹，神仙狡狯只在吾人间，倒骑一笑，与尔共访西华山。

      


        岘山山头一片石，可应文墨解沾襟。轻裘缓带神长在，深谷高陵迹自陈。南夏山川非故国，睦州香火说遗民。惟君独念平吴后，千载丹青忆老臣。

      


        皎日常持信，仓皇不改贞。君王符不到，水长渐台倾。

      


        江边缆舟石，缆解不留痕。长恨芜萍草，难同结缕根。

      

开国遗音乐府传，《白翎》飞上十三弦。大金优谏关卿在，伊尹扶汤进剧编。



        佛郎新来双象龙，鼻端生火耳生风。临流饮水如饮虹，波光倒吸王良宫。吁嗟！清海头，白碛尾，渴乌一失金井水，长城窟远腥风起。

      


        郎赠玉镜台，妾挂菱花盘。安得咸阳镜，照郎心肺肝？

      


        民有杀长吏，于理大悖之。仁人根所自，吏德久已离。击之柱后法，辇火救焚辎。彼哉汉儒论，残贼忧软罢。愿言敷国惠，以膏残民痍。

      


        金床脱落龙作鼠，崔相陆相不敢语。银挝画地数罪名，奉玺前拜天子妇。上书进士空遑遑，桓文霸烈谁敢当？明年功在三使相，勋爵浪受东平王。

      


        湖州野客似玄真，水晶宫中乌角巾。得句时过张外史，学书不让管夫人。棋寻东老林中橘，饭煮西施庙下莼。无雨无风二三月，道人将客正嬉春。

      


        近报相臣亲奉诏，吾皇今是中兴年。江东邺下无三日，岭北湖南共一天。诸葛出师机未失，子仪见虏信应坚。老臣欲借食前箸，愿与君王策万全。

      


        铁面郎，不愿白玉堂，愿着锦衣裳。上明天耳目，下见人肝肠。江南使者欺天隐，黄金车驮实虚牝。忽焉青天近，天目峰前见秋隼。父老出郭门，焚香拜使君。使君天上斗，斟酌元气成冬春。成冬春，立皇纪，董狐已修三国史，柱下惠文须出理。江南骢，行且止，万一谗邪塞天耳，手持尧时屈轶枝，独立殿前言国是。铁面郎，真御史。

      

妾自夫君戍，桑阴路不通。将军哮似虎，少妇窃秦宫。



        绮山才子才庸峭，素色成文似邵绫。待诏归来金马客，题诗寄去碧桃僧。画眉谁问张京兆，多病深怜马茂陵。昨夜西堂安梦好，惠连春思又新增。

      

女郎双双白玉床，对博宛在橘中央。青城不取态盈袜，閒赌萧家双凤皇。


攻城不怕齐神武，玉璧堪支百万兵。不是南朝誇玉璧，关西南子是长城。


鲛人居，钱塘湖。自从剑客过湖去，世人不识真仙儒。灵丹掷湖水，湖水清如酤。江妃惜不得，贮在明月壶。鲛人夜饮明月腴，夜光化作眼中珠。手擎莲叶盘一株，盘中走珠汞不如。世人无仙意，波心荡漾青头凫。烹龙炮凤日日千金厨，何以洒君心热宁君躯。洒君热，宁君躯，须饮鲛人明月珠。



        边城秋气劲折胶，草枯燎发风萧萧。将军校射出细柳，马上箭落双飞雕。须臾吼地穷兽急，将军匹马电弗及。疾蹄迸落冲虎过，白羽穿喉虎人立。将军身不六尺强，一怒万夫无敢当。先皇赐名名拔突，部下材官争蹶张。画工亲见编须勇，急阵梢冈浩呼汹。目光落地已化石，将军生气毛发动。君不见桃花岛，阜树洋，乳虎哺子人为粮。将军一死不可生，东海黄公愁夜行。

      

青玉参差嶰管裁，琯中吹得凤皇来。嬴家楼头缥缈女，底用箫郎筑凤台。



        元君赐觐素华台，酒饮龙胎五色醅。醉啖蟠桃三百颗，手怀遗核大如杯。女郎双双白玉床，对博宛在橘中央。青城不取态盈袜，闲赌萧家双凤凰。东华尘又起瀛洲，十屋今添第几筹？阿母西来骑白凤，蛾眉相见不胜秋。素华殿上玉垂帘，弃家妇来为何嫌。河上剑翁肝胆露，电光一道落妖蟾。麻姑今夜过青丘，玉醴催斟白玉舟。莫向外人矜指爪，酒酣为我擘箜篌。莲叶舟高河汉垂，黄姑玉女会佳期。玉清久入衙城洞，莫遣成都卖卜知。道人得道轻骨毛，飞度弱水能千遭。明朝挟至两浮岛，卧看沧洲戏六鳌。青丘书随雷电亡，尚作草木虫草荒。问渠甲子不能纪，但指绿睛双眼方。天上莨常宫又成，文章只数老玄卿。五云阁吏亦谪世，牛鬼少年专盛名。别来已及三百秋，游遍乾坤第十洲。不识家人今几世，明朝骑鹤过山头。日落海门吹凤匏，须臾海水沸如炮。船头处女来相唤，知是洞庭千岁蛟。青玉参差解管裁，琯中吹得凤凰来。嬴家楼头缥缈女，底用箫郎筑凤台。卖药相逢千岁公，蓬莱曾约祖龙东。空留一两黄金舄，不到蓬莱第一宫。曾与毛刘共学丹，丹成犹未了情缘。玉皇敕赐西湖水，长作西湖月水仙。西湖仙人莲叶舟，又见石山移海流。老龙卷水青天去，小朵莲花共上游。当时笑我去学仙，汝但求金与求田。不知昨夜城头鹤，问此无人识墓阡。青旄节卫翠云拼，按部东行过赤城。天家令急不敢住，折得七花归饭龙。东逾弱水赤流深，夜得桃都息羽旌。地底日回天上去，金鸡如凤自交鸣。金鹅蕊生瑶水阴，锦驼鸟鸣珠树林。上皇敕赐龙色酒，天乐五云流玉音。

      

童男齿十六，寡妇六六年。俯就寡妇妃，还受壮女怜。壮女拊膺，蹋地呼天。俾妻鬼夫，宁作生口，老死不传。火风起，烧野田。野鸭逐胡雁，胡能牵连飞上天。


桂水五千里，上有鹦鹉洲。美人生远思，今夜在南楼。


天街如水夜初凉，照室铜盘璧月光。别院三千红芍药，洞房七十紫鸳鸯。绣靴蹋鞠句骊样，罗帕垂弯女直妆。愿尔康强好眠食，百年欢乐未渠央。


河之虎，莫孰禦。河之鼠，亦莫余敢侮。虎一怒，鼠无生，鼠一怒，制虎死河浒。浮云蔽青天，火风捲后土，孰识鼠冤苦。鼠冤苦，诉诸河伯府，河伯为我告天，不生此河虎。


桦烟嘘席暖，不知寒漏长。朝来玉壶冰，为君添衣裳。



        孟郊得野趣，野有真曜庐。魏先得野趣，野有野堂居。云间沈东氏，■草衣野夫。东屯田可种，西壤水可渔。门无索租吏，家有种树书。野亭开草树，野具集朋徒。试问朝市宅，传舍不须臾。朝悬奉铁券，莫死已属镂。始知野亭野，庙堂如不如？

      

劝郎莫上南高峰，劝侬莫上北高峰。南高峰云北高雨，云雨相催愁杀侬。


脂塘乾辱水，璧月破清秋。五佞诛新国，江郎尚黑头。


燕子楼头入妾家，燕来燕去惜容华。祇应韩重相思骨，化作湖中并蒂花。



        仲瑛所藏《步虚词》四章，青城虞翰林所作。仙风道气，可厕之杨许间洞玄隐文也。仲瑛藏于玉山小楼，余遂扁之曰小蓬莱，为书《小游仙》四章于后云。东华尘又起瀛洲，十屋今添第几筹。阿母西来骑白凤，蛾眉相见不胜秋。

      


        唐太弟，礼贤能。玉杯传玩轻国士，宝器何重士何轻？元城老臣怒生瘿，取杯掷地玻璃声。唐太弟，谢君罪，比君笔头公，荣名千万载。

      


        病春日日可如何，起向西窗理琵琶。见说枯槽能小命，柳州弄口问来婆。

      


        天山乳凤飞来小，南渡衣冠又六朝。劫火自焚杨琏塔，箭锋犹抵伍胥潮。磷光夜附山精出，龙气秋随海雾消。惟有宫人斜畔月，多情还自照吹箫。

      

颜面似墨双脚赪，当官脱裤受黄荆。生女宁当嫁盘瓠，誓莫近嫁东家亭。



        郭解本大侠，睚眦杀人威。当其出邑屋，独不杀倨夷。属吏脱践吏，卒感肉袒来。此事实近道，可以侠少之。

      


        铁心道人吹铁笛，大雷怒裂龙门石。沧江一夜风雨湍，水族千头啸悲激。楼头阿泰聚双蛾，手持紫檀不敢歌。吕家律吕惨不和，换以红牙尺八之冰柯。五丝同心结龙首，曾把昭阳玉人手。只今流落已百年，不省愁中折杨柳。道人吹春哀北征，宫人斜上草青青。吴儿木石悍不惊，泰娘苦独多春情，为君清泪滴红冰。

      


        微行谁识王丞相，草履过门如野人。太史遥遥瞻紫气，老夫急急裹乌巾。子陵故友终辞汉，张禄先生又入秦。休说五湖天样阔，扁舟何处不容身。

      

诸母漂泗滨，一母眼中识穷人。盘有馀馂及汝王孙，竟我漂食踰兼旬。王孙封王，报母以千金。丈夫养贤，不如漂仁。又岂知钟室妒妇杀功臣，过客酹墓千千春。


有兵不若森于庭，发天下若庄于棚。汗马不若繫于营，休兵要待民力生。平章政事光禄卿，阁下万卷清香凝。书生香，德生馨，况复爇鼎相熏蒸。绿烟一缕风度棂，光禄燕寝寝不惊。蝴蝶飞来窥枕屏，周公入梦话东征。山甫依稀亦言并，天既反风禾稼登。告以补衮垂鸿名，杨子进规为座铭。有客如此真贤卿，有客如此真贤卿。廪人饱粟，庖人馈鲭，燕昭台上千金轻。钱唐博士起相庆，有如十八学士登蓬瀛。


白骨筑长城，长城不可穴。十日哭长城，长城为我裂，白骨斑斑食红血。抱骨著心肚，白骨作人语。君不见淄之水喁喁，至今下有比骨鱼。


老人雅趣近何如，闻说移车霅上居。瓮口新包竹叶酒，船头学钓桃花鱼。雄文曾佩六国印，绮语更著三家书。两家道郎我所爱，何啻林间见二疏。



        宜男花，春晖草，小草报春晖，叶好花亦好。花上青蚨缀枝满，阿奶花开春日短。疾风卷地起，劲草偃如麻。借问春晖草，漂蓬落谁家。阖闾城外髑髅台，阿奶些魂台上来。宜男草抽花染血，花上之血不可灭。

      

梨花枝外雨冥冥，宿酒朝来尚未醒。倚砌宜男偏婀娜，隔窗鹦鹉太丁宁。紫鸾箫管和瑶瑟，金鸭香炉倚绣屏。青李来禽临已遍，定从白鹄授《黄庭》。



        燕子冲帘过，胡蜂采蜜归。折花香露湿，不惜绣罗衣。

      

燕燕步踽踽，飞附阳阿主。燕燕尾涏涏，飞宿昭阳殿。啄子啄及矢，誓断涏涏尾。十四月，虹流辉，望尧门，方是耶非。市犊归，湢凤飞，玄宫之人兮，白华绿衣。



        东人送降款，西人纳降城。长沙李太守，誓死城不盟。高楼一举火，老稚同焦冥。

      

辛家女，父书曾，读春秋经，岂比高家二女夜读兵。辛老人，古遗直。议郎云言一一关社稷，吁嗟英言光父则。抱颈郎君器如斗，魏祚得之那可久。卞夫人，绝左右，未若英言贤可后。



        爱汝玉山草堂好，草堂最好是西枝。浣花杜陵锦官里，载酒山简高阳池。花间语燕春常在，竹里清樽晚更移。无奈道人狂太甚，时□红袖写乌丝。玉山主人清且妍，标格噭々中仙。对花时复得诗句，爱客每能挥酒钱。寒镫巢雪歌暖响，春水桃源放画船。我将载酒即相觅，与尔醉倒薰风前。

      


        日落洞庭波，吴娃荡桨过。道人吹铁笛，风浪夜来多。道人铁笛响，半入洞庭山。天风将一半，吹度白银湾。仙橘大如斗，浮之过洞庭。江妃浑未识，唤作楚王萍。海客报奇事，青天火瓮飞。明朝雷泽底，新有落星矶。网得珊瑚树，移栽玛瑙盆。夜来风雨横，龙气上珠根。海上双雷岛，浑如滟滪堆。乖龙拔山脚，飞渡海门来。潮来神树没，潮归已树青。云里天妃过，龙旗带雨腥。客入毛公洞，洞深人不还。明年探禹穴，相见会稽山。太液象圆海，金莲夜夜开。水中万年月，照见昆明灰。秦峰望东海，云气常飘飘。桑田明日事，奚用石为桥？

      


        黑风吹浪海冥冥，披甲船头夜点兵。报国但知身有死，誓天不与贼俱生。神游碧落青骡远，怒挟秋涛白马迎。廊庙正修忠义传，词臣执笔泪先倾。

      

罗浮花使先春到，来傍玉楼深处巢。舞雪艳翻杨柳絮，歌云轻压海棠梢。屏开时露鸦头袜，弦断应衔凤嘴胶。却笑雪衣娘太劣，雕笼深锁未全教。


横翔傍舞兮群笑以嚣，阴窥狙伺兮风草动摇。嗟尔丑兮不可以招，雠一狝兮将汝枭。上或牾兮下或憍，隔截鸾鹄兮愁青霄。吁嗟雕兮逞尔豪，击刚者怠兮与尔乎同遨。


海上将军神骑还，乘胜卷甲斩闽关。阿难气虓虤，老鹘语绵蛮。土豪据土孰与京，将军将命扬风声。豪一败，走连营，俘以献庙功用铭。闽山奠，闽水清。


江头初一潮，还从午时起。奈何荡子心，相期不如水。


黄柳城边风雨多，白头宫女有遗歌。东坡《哨遍》无知己，赖有人间春梦婆。


两鹁鸪，朝朝莫莫啼不休。天阴妇弃去，雨止还相求。天公阴晴变不测，嗟尔夫妇难为逑。勃勃水西头，啼过东家楼。东家楼前琅玕树，枝枝连理森相樛。无风无雨春正好，愿尔长作鸳鸯俦，莫效前身鹰隼仇。



        相值清塘道，侬家似沫乡。清塘无限好，相约采芳塘。

      


        出关弃繻子，南征笑狂生。左右无黄发，淫夫挟之行。戮杀汉使者，君臣起大兵。尉佗羁汉绶，何曾请长缨。

      


        一场春梦不须忙，剩买春风又几场？一丈花开红玉蝶，小香何日比花长？

      

聚散何如水上沤，君行朔漠我东州。三年风雨同为客，一日江湖各问舟。古木残阳栖短景，清琴凉月照高秋。燕山驿路四千里，归梦还能到此不。



        曲尘波欲动，红心草已生。朝来夹城道，流车如水行。睡起珊瑚枕，微风度屧廊。芙蓉最高叶，翻水洗鸳鸯。秋风吹罗帷，玉郎思寄衣。多情双络纬，啼近妾寒机。桦烟嘘席暖，不知寒漏长。朝来玉壶冰，为君添衣裳。

      


        李铁枪，人之杰。将之强，手持铁枪丈二长。铁枪入手乌龙骧，龙精射之落搀抢。皇帝十有二载秋七月，红凶西来寇西浙。防关健儿走惶惶，铁枪一怒目眦裂。十万赭衣暗城阙，铁枪乌龙去明灭。须臾化作风雨来，净洗铜城满城血。呜呼！殪猰貐，屠封狼，铁枪之锋无与当。胡为将星昨夜坠昱关，铁枪一折天无光。天无光，人伥伥，云台倚天云潜伤。天子赠忠良，祠以血食冬青乡。呜呼！归来乎？铁枪。

      


        昨日追随阿母游，锦袍人在紫云楼。谱传玉笛俄相许，果出金桃不外求。先生以洪武庚戌夏五月辛丑卒，此诗其绝笔也。

      

天然玉质洗铅华，怪底偏将半面遮。红滴香冰融獭髓，彩黏腻雨上梨花。收乾通德言难尽，点湿明妃画莫加。聚得斑斑在何处，软绡寄与薄情家。


胡女牵来狞叱拨，轻身飞上电一抹。半兜玉镫裹湘裙，不许春泥污罗袜。



        小楼日日听雨卧，轻云作团拂帘过。金黄杨柳叶初匀，雪色棠梨花半破。东家蝴蝶飞无数，西邻燕子来两个。玉关万里尺书稀，羞杀牡丹如斗大。

      


        大茅先生上天司死生，每岁考校月之二日为嘉平。至今华阳有仙会，会则鬼兽叫啸丹光明。上帝又闵其人之枉死，必生仙医有如贞白者，代居山中救愚氓。自从贞白上仙去，杏林剪伐橘井夷沟坑。越七百岁乃有袖云氏，弱冠学道朝天京。天子问道赐爵秩，师拂衣去还山自吹鸾凤笙。不烧竹，不辟谷，不餐日月精，不役罡诀甲与丁。人有奇疾弗能名，郁如病草无勾萌。师一视，挛者伸，瞽者觌，跛者行。门之无父咀之剂、针石之兵，惟有日两炊饭折足铛。乃云太上亲传一管笔、三轴经，无忧祖师传至我，我奉行之无足惊！吾闻上古俞跗善疗疾，不施汤液、尚须皮毛解剥净洗五藏腥，如何三经一笔乃尔灵！人报以金掷之如瓦砾，以廉售欲岂比长安清，亦何必隐居辛苦注草经。呜呼，人生喜怒悲乐病易成，须发日槁为星星。便从炼炼师乞浆啖火枣，青华定录共见茅君盈。

      


        自君之出矣，燕去复燕归。思君如荔带，日日抱君衣。自君之出矣，草青复草黄。思君如鱼钥，日日守君房。

      

十载辞京国，常怀玉笋班。凤麟游璧水，虎豹启天关。海树分秦雨，江云隔楚山。壮游须努力，况子正红颜。



        孤松手自植，保此贞且固。微微岁寒心，孰乐我迟莫。留侯报韩仇，还寻赤松去。后生同一心，成败顾随遇。归来抚孤松，犹是晋时树。

      

东华尘又起瀛洲，十屋今添第几筹。阿母西来骑白凤，蛾眉相见不胜秋。



        大江东流接混茫，金山焦山郁相望。铁瓮长城北枕江，中有三槐节妇堂，壁立万仞之高冈。自别母氏归刘郎，中朝琼树摧秋霜。玉琴不奏双鸳鸯，玉笙不吹双凤凰。络纬夜啼月上房，烛光照泪垂汪汪。纺绩给朝莫，群雏忽成行。生处同室居，死期同其藏。新阡种松三尺强，黛色已见参天长。流脂入地成琥珀，终夜吐焰如丹光。扬雄与冯道，不异燕赵倡，食君之禄而弗与国同存亡。呜呼，节妇之德不可量。节妇之发白于雪，节妇之心化为铁。我歌为继柏舟诗，门户他年耀旌节。

      

中原烟火半丘墟，楼橹相望白下孤。蕃厮夜歌铜钴䥈，蛮酋春醉锦屠苏。北征解赋卢才子，西事时谈剧霸都。莫上姓名丞相府，老夫著论学《潜夫》。



        雷乐工，先王使侍华清宫。营州羯奴作天子，梨园弟子群相从。雷乐工，投乐器，恸哭西风双血泪。凝碧池头刀谩攒，试马柱前詈不畏。於乎，雷乐工，既解此，何不筑中置一匕？

      

椒壁閟丹丘，网轩接琼楼。金人未成铸，玉册竟为偶。后裳辉锦裆，伶衣乱珠黈。典礼既乖违，纲维荡无有。百年神武基，势落清觞酒。嗟哉金汤固，一朝拉枯朽。


江为障，湖为池，两虎赫赫奸天威。天兵东下，跨池与障平如砥。兵十万，威武宣。红帕锦股偃草前，暇以岁月喘以延。收残丁，婴孤城，穿城炮机若流星。小虎粉首，大虎摧爪翳两睛。齐云火天，骨肉焦冥，天子好生，一鸡一犬不汝兵。粮尽矢竭，开关输平。群臣鱼贯归大明。大明帝，义之断，仁之成。



        鹤跹跹，乘君轩。肉翅重，不复戾九天。不如地上鸡，乃得窃药随飞仙。

      

昨夜韩擒虎，将军奏凯回。井中人不死，重带美人来。



        去年生旦吴山雪，我食无鱼客弹铗。今年生旦逢立春，座上簪花写春帖。主人锦筵相为开，烹羊炰羔作春杯。柳车昨夜送穷去，羯鼓今日迎春来。家人祝词心转急，富贵今年当五十。男儿富贵绝可怜，年少光阴胡可及。大姬白题作胡舞，小姬吴歈歌《白苎》。丹穴锦毛飞凤凰，海树红芽语鹦鹉。两家公子与玉觞，酒酣起把双银艡。胸吞笠泽三万顷，气卷渴鲸千丈长。座中有客吾宗老，玉山不受春风倒。歌词自作风格高，合乐莺声一时好。夜如何其且秉烛，主人奉欢为不足。主人交谊晚谁似，四海弟兄同骨肉。我歌醉歌君击缶，金抟琵琶勿停手。洞庭君献橘双头，饮以洞庭春色酒，轮云世事知何有。

      


        首昂渴乌胯山峙，拂阶一把银丝委。金羁脱兔势无前，踣铁盘攒忽如掎。浅髋大脰方争涂，忍使骊龙老垂耳。倚风背立非背恩，驮锦秋高为君起。

      

火之龙兮，蛹以蛾，蛾以卵，卵复化，龙之神兮实多。惟龙之神兮，有大功于人。又杀身以成仁，徇道而忠益信。



        开春七日得喜报，便似沉疴一日痊。太子抚军衣有纩，相臣忧国食无膻。玺书褒重二千石，斗米价平三百钱。戴白老人称万寿，吾皇今是中兴年。

      

露气夜生鳷鹊楼，井梧叶叶已知秋。君王只禁宫中蛊，不禁流红出御沟。



        青莲老人青佩环，自言昨夜梦游海上天梯山。天梯之山三万八千丈，琼台双阙开天关。赤藤飞上最绝，千树琪花散晴影。通明前殿上觐玉虚翁，左面长眉瞳炯炯。玉翁元是太极仙，手弄两丸日月旋。天扃地户司启闭，玄牝一钥开天先。青莲老人南极裔，泰华开花一千岁。大人赋奏马文园，玉藕如船浇渴肺。殿前作诗明月光，光彩下彻下土中书堂。明朝写得凝香章，蝴蝶飞来七宝床。

      

华清春昼赐温泉，绾脱青丝散一编。翠雨乱跳花底月，黑云半卷镜中天。铜仙盘冷添甘露，玉女盆倾拾翠钿。拢得云鬟高一尺，罟冠新上玉台前。



        母麑急麑子，猎父视如伤。太子奔城父，千秋忆奋扬。

      

火之龙兮，云弗从，雨弗降。三眠始，三眠终。



        天山乳凤飞来小，东渡衣冠又六朝。劫火不焚杨琏塔，箭锋犹抵伍胥潮。磷光夜附山精出，龙气春随海雾消。独有宫人斜畔月，多情犹自照吹箫。

      


        生为仲卿妇，死与仲卿齐。庐江同树鸟，不过别枝啼。

      


        百华楼船高八柱，主人春游约春渚。山塘桥下风兼雨，正值灌坛西海妇。桃花弄口小蛮娘，腰身杨柳随风扬。翡翠屏深未肯出，蹋歌直待踏春阳。喜闻晴语声谷谷，明朝豫作花游曲。小蛮约伴合吹笙，解调江南有于鹄。

      

叠叠石石石㠂嶆，立竿作表齐竿旄。阿谁造得云梯子，刬地过城百丈高。


盘之宫东丘之乐，盘之土耕者让亩。盘之泉渔不竭渊，盘之阻外禦其侮。盘之深内潜我心，盘之禳实繁我族。嗟盘之乐兮，乐而安。风雨不震兮，燹涝弗奸。孝以致其养兮，义以广夫急难。居饶安矣体愈胖。心无忧兮奚有患。歌兮乐女盘。女将和兮考吾槃。


牝鸡雄，秦氏熊。吴王入楚妻，后宫牝鸡雄。把剑夜啸生悲风，夫亡子遁谁适从。人言秦鸡解逐凤，不知牝逐孤飞龙。



        气易我移，匪志曷持。道虽我志。匪志曷之。既持其移，卒造其至。尚其有大于斯者乎！

      

燕子将雏春又深，不堪春思似秋心。东郊春入车前草，荡子马蹄何处寻。


唤起，唤起，东方明，门前已如市。上林有乌杀司晨，苦杀萧娘睡方美。



        留肃子，草衣儒，居无室屋出无驴。十年落魄走吴下，一日奋迅游天都。自言袖有黄帝书，淮荒海盗及吴租。大臣不讳省中休，法官交讥台上乌。草衣言事不畏死，请剑欲斩崔司徒。

      


        蛾眉颦处不胜秋，长带芙蓉小苑秋。肯为君王通一笑，羽书烽火误诸侯。

      


        七十说不合，片谈立封侯。百哉失飞臂，斗酒得凉州。人言遇不遇，不系人劣忧。亡羊与得鹿，等付卢雉投。独不见张公座上三大户，胡为百万一掷成私骰？

      


        龙飞凤舞九山秋，不掩诸公富贵羞。三窟已营何足喜，一城自坏正堪忧。楚骚有恨穷天问，晋易何人识鬼幽。卧治未宜轻汲直，淮南闻已寝奸谋。

      


        紫筼之筼筼满林，白云之云云复深。忽见南山有真意，时闻好鸟流清音。盆翻玉女当窗雪，棋款仙樵石几阴。为子朗歌成古调，写以老铁解庐琴。

      


        蜒子雨开江上台，江头野老不胜哀。蜃将楼阁宫中落，引旌旗月下来。保障许谁为尹铎，事谐无复问文开。可怜歌舞旧城阙，又是昆明几劫灰。

      


        二月皇都花满城，美人多病苦多情。一双孔雀衔青绶，十二飞鸿上锦筝。酒掬珍珠传玉掌，羹分甘露倒银罂。不堪容易少年事，争遣狂夫作后生。

      

十二璚楼浸月华，桐花移影上窗纱。檐前不插盐枝竹，卧听金羊引小车。



        瓜田不纳履，北郭招谗污。覆釜重开日，宫中杀破胡。

      


        杨柳董家桥，鹅黄万万条。行人莫到此，春色易相撩。长条一丈长，长似紫丝缰。长条挽易断，五马过横塘。

      


        赫赫胄监，礼乐攸司。祭酒长之，师氏贰之。明天子作，我民■极。何以播教？师氏有职。惟明天子，惟烈祖是，因烈祖始。受命肇立成均，天子戾止。作尔多士，多士济济。惟天子使，曰若康公，穆穆雍雍。多士济济，惟言来从。天子问道，其言如钟。天子广化，其德如风。维桢作颂，配于乐工。

      

三朝勋旧半彫零，京口雄藩孰老成？可是叔孙祈欲死，喜闻先轸面如生。东园草暗铜驼陌，北固潮平铁瓮城。珍重子仪谁可继，三军气色倍精明。


盈盈秦氏女，采桑南陌头。一顾云不飞，再顾水不流。使君立五马，招侥重回头。艳歌为君发，繁丝为君掫。使君有妇如有㜪，罗敷有夫非秋胡。使君喜，使君愁，罗敷不得须臾留。


搀抢星，搀抢星，夜夜西伴长庚明。煌煌火龙东未升，搀抢经天掩阳精。李淄青，胡不庭，阳谷倒戈，太行假兵。搀抢夜半，雨血齐城，金鸡喔喔东方明。


蟋蟀入秋堂，青缸夜未央。李吾今夜恶，东壁灭馀光。



        出姜哭过市，呼天天实闻。市人皆涕下，鲁贼当谁分。出肗不归鲁，麟书诛其君。

      

野水江湖远，秋风芦叶黄。南飞旧兄弟，一一自成行。


船泊大江口，行人与马争。不如渔艇子，高卧待潮平。



        蜀琴初奏双鸳鸯，冘竹和鸣双凤凰。夜阑酒散不上马，紫荆月堕西家墙。

      


        恭俭汉天子，取士忌少年。未应绛灌徒，廷中肯访贤。徒为宣室召，复有长沙迁。不见冯都尉，庞眉竟谁怜。

      


        苏州古隐君，实始虞仲，隐居放言，中乎清与权。次曰澹台氏，言不枝，行不径，未尝匐走诸侯前。五噫之夫，将其匹联。耕织为业，不废诵与弦。亦有天随仙配鸱夷子，理钓船。去之五百年，求继者孰贤。阖闾古城阴，曰有处士氏白金。长身而美髯，风局孤以古，古貌疏且沉。家不失箴，里不失任。有余推与人，矧肯爵禄入吾心。心阙下，足终南。贫贱易屈，富贵易淫。故大隐在关市，不在壑与林。凤凰不能引高，神龙不能引深。人呼为处士，更加逸与贞之号，焉知古不如来今？吾嗟今之士，既隐丘园，复事王侯。行无补阙，言无裨谋。惟禄食是媒。诡贞而隐，诡逸而休。以为吾人优。放而返涧，恚岳陇羞。知闻士风，其不泚然在颡，岂吾人俦。

      

困敦游兆稽尧史，真卿夜降条山里。仙官岂荣玺书纸，铜符传信八子齿。雪鼠成精真错比，妒女庙前空宣旨。肯为阿照三徵起，金榼堕地非酒鬼，巾箱以驴行万里。神仙狡聊复耳，青羊小儿元姓李。



        昨日满头花，堂上争春妍。今朝大风起，花落玉津园。旧地易淮陕，取馘谐戎门。可怜於期首，不谢永州魂。

      

桂树丛生兮轩之阳。沐雨露兮含风霜。王孙不归兮春草歇而不芳。轩中之人兮寿而康。折琼枝以为佩兮餐金粟以为粮。轩中之乐兮乐无央。


长门不用买多才，纨扇炎凉善自裁。五鬼一言能悟主，秋风愁杀望思台。


山倾峨，水翻鄱，旗拿黄龙鼓考鼍。坤轴震，水犀列以阵，楼橹层层突而蜃。皇赫怒，血漂刃。不用命，斩以徇。铁钩锁，扼艨艟。辟彊弩，开神弓。老犀晕火角生风，流星一矢贯尔额与胸。老犀穷，小犀夜泣鲛人宫。



        孙家高堂风日好，堂前祗树宜男草。孙家何婆昔宜家，今日宜男复宜老。香雾蒙蒙吹绣舆，花雨斑斑上文褓。阿婆之年八十深，五鸾恩诰封昆仑。孙家郎，惜寸阴，把萱酒，为萱吟。易摇千岁风前木，难报春辉寸草心。

      


        曾侍虚皇第二筵，铁仙轻脱故依然。江州坐上初相见，还识人中孟万年。

      


        天子龙飞定两都，山川草木尽昭苏。三吴履亩难为籍，四海均田喜有图。海市鱼盐开斥卤，泖乡■稏熟膏腴。赏功行见承殊渥，此地重分汉以符。注：■——“禾罢”

      


        百日漏天瓠河决，高丘十丈蛟龙穴。髯星降世教天车，刳尔雌雄两龙节。胶泥琐口如折筒，天窍地窍中相通。疲氓拜舞寒神教，喜气上天成白虹。戽干水怪支祁走，海底珊瑚拾星斗。坐令垫土成寸金，丈尺官来履丘亩。我闻阿香阁雷车，农车巧运脱壳蛇。如何天车阅天巧，马钧不泄三农家。九重帝车运北斗，五风十雨调大有。我愿天仓红粟朽，农食冬舂饮春酒。和我歌，击壤叟。

      


        勾吴水为国，桑田水相争。水大连陂湖，水小吞泖泾。高庐或凡垫，下土孰容耕？吴荫罹患久，都水置司平。治水亦多术，害■利始兴。侃侃赵公子，为吏有能声。弃流截高岸，芜塞开通塍。都府资治画，课最上农乡。迁官到州县，穑事语田更。推此泽物志，圣化相流行。

      


        厚施而薄望，郭解愧朱家。大唐郭氏子，手剑寒奸邪。赙金四十万，主名不知夸。结客豪侠场，此客实无加。

      

秋风吹罗帷，玉郎思寄衣。多情双络纬，啼近妾寒机。



        小白竿头血，新图入汉廷。宫中双燕子，齐作牝鸡鸣。

      

湖水碧于天，湖云薄似烟。鸳鸯不惊乱，飞过岳坟前。



        有渊有清，又静且平。有照斯应，孰有挠有澄？我有疑臬，伊谁质之？我有往罚，伊谁出之？孰夺我美？心如失之。虽夺我美，其用则迩。何以用之？骢马御史。维骢马史，群吏之师，四方之纪。

      


        王氏女，始州人。羌中老虎旁金地，朝接长安暮聚南山群，庞家大将不敢嗔。王氏女，在虎门。上马与联辔，下马与饮酒。老虎卧酣上马走，拔刀杀虎如杀狗。王氏女，真奇勋。锡以崇义号夫人，不数李家娘子军。

      

汝金来，我今与汝辞。汝辞不犀，能斫我颈，汝液不鸩，能折我肌。金谷汝剭首，金坞汝焚尸。金兔汝灭族，金牛汝丧师。故我与汝永诀誓，不为安宁贪刺史，宁为齐黔娄鲁荣启期。


我梦有兽兮，其兽曰狸。狸有怪兮，身首异而。告我以凶兮，戒而戒而。我丘有首兮，誓死完以归。


湘水离离，徒以斑我衣。汉水漪漪，可以禊我衣。翩然凌波夹龙飞，随龙云雨随龙归。彼望疑兮疑是非。


贞州道人郑崆峒，自言得道金公之棘栗蓬。归来因号混沦子，不识盘皇破壳之雌雄。有物先天鼻天祖，一画天作公，再画地作母，浑沦一破不可补。羿妻合得七宝丸，岁费斧斤三万户。道人浑沦人弗知，窃笑李下华㒹儿。有时中天弄金月，散作万水圆琉璃。浑天圜，太极圈，曰器曰道何纷然。而况投阁子，五千重草玄。于乎浑沦子，尔之生兮曷以始，尔之死兮曷以止。九九八十一曼纪，浑沦不生亦不死。



        八十长者新城彭，一生好义不好名。天历饥告江南氓，官家鬻爵令新行。嗟哉我彭粟有盈，内粟不与官爵争。岂惟内粟爵不争，民有乏逋我代庚。乏力我又代民耕，民流过门给炊烹。吁嗟尔民曷报彭，期以八百之长生。

      

按乐图开列画堂，春愁何独损清扬。蜀山烟雨双尖瘦，汉柳风霜雨叶苍。索画未成京兆谱，欲啼先学寿阳妆。萧郎忽有归期报，喜得天庭一点黄。


信公今住竹林寺，曾寄吴盐道起居。戴家泊上收秫米，凌湖门外好鲈鱼。缁衣宰相日给告，清客道人新著书。若问西湖湖上伴，竹枝零落柳枝疏。



        侬出青桑下，郎来渌水边。相看成自语，马脱珊瑚鞭。

      


        孔公荐一鹗，义烈争秋霜。矢心报知己，讨贼尊天王。渔阳操英愤，夫岂病悖狂？营门三尺棁，杀气披欃枪。

      

金韹韹，鼓■■，行人且勿行，木兰换衣裹戎装。木兰戴金鋀，矛著铁裲裆。右手雁翎刀，左手月轮弓。跨上八尺马，轻若飞鸿翔。木兰父老下无丁弟，上无壮王兄。木兰代父前我行，我羌健儿八尺长，不知木兰与强。木兰□䟤跋䟤跋，谁雌谁复雄。健儿何草草，木兰何堂堂。东市斫，西市斫，相斫似阿若郎。擒贼报信归，报我国王。国王赏功爵名字，始知木兰是女娘。女娘安用尚郎，请移木兰爷娘当。国王进忠良，制我羌垂衣裳不下堂，木兰去兵亦为妇采桑。



        江南荷叶黄，见尔来江乡。江南春水暖，归路同天远。春复秋，秋复春，南来北往多苦辛。沤为友，鹭为邻。他山鹧鸪好结婚，只往江南生子孙。

      


        芙蓉出五沃，荡漾水中央。托根遍七泽，濯影照沧浪。亭亭立淤泥，静试岳井妆。使君青雀舫，夜夜宿花傍。为结明珰盖，覆此并头芳。洛妃解瑶珮，王子荐琼觞。饥餐玲珑玉，渴饮醍醐浆。白日忽成晚，粉面落秋霜。窟不结子，柔丝断藕肠。波寒沉獭伞，愁杀野鸳鸯。

      

瑶池春暖波如淀，不与红妆洗娇面。仙娥泛月蕊宫来，催宴璚花开水殿。麻姑满进九霞觞，金盘鲊熟芙蓉香。歌云缓绕紫鸾管，舞飙淑洒青霓裳。阿母嬉春淡妆束，云冠巧琢梅花玉。酒痕凝颊呼不醒，扶上仙山雪毛鹿。绮袍半脱露香肩，飞控不动金连钱。天风吹梦渡弱水，含羞倦倚双婵娟。归来笑拂龙髯席，汗湿鲛绡睡无力。玉钩齐上水精帘，十二璚楼月光白。吴兴画史笔如神，丹青貌得瑶池真。刘郎自是识仙趣，看花同赏玄都春。图中彷佛一相见，何必蓬莱问清浅。便呼青鸟报鸾笺，蟠桃明日重开宴。


仙家十二楼，俯瞰芙蓉渚。象田耕玉烟，龙气生珠雨。凤麟远水接空濛，小瀛夜折蓬莱股。兰台美人能楚语，十三雁急孤鸾舞。仙人醉骑黄鹤来，酣挥落日使倒回。剪取璚田一棱归，满天铁笛走春雷。


夜捣守宫金凤蕊，十尖尽换红鸦觜。閒来一曲鼓瑶琴，数点桃花泛流水。



        西家妇，贫失身。东家妇，贫无亲。红颜一代难再得，皦皦南国称佳人。夫君求昏多礼度，三日昏成戍边去。龙蟠有髻不复梳，宝瑟无弦为谁御？朝来采桑南陌周，道旁过客黄金求。黄金可弃不可售，望夫自上西山头。夫君生死未知所，门有官家赋租苦。姑嫜继殁骨肉孤，夜夜青灯泣寒杼。西家妇作顷城姝，黄金步摇绣罗襦。东家妇贫徒自苦，明珠不传青州奴。为君贫操弹修行，不惜红颜在空谷。君不见人间宠辱多反复，阿娇老贮黄金屋！

      


        舒壮士，智如张子房，胆如赵子龙。神州地入黄旗东，壮士手挽回天功。探虎入虎穴，壮士沃焦心火热。怒潮一卷石头城，匕尖已带乖龙血。暗中三耳走鬼工，百日淬匕一日穷。座中火位剉杌肉，壮士灭迹孤飞鸿。柯坛劫盟地还鲁，舞阳小儿何足数。博浪沙头力士归，为韩报仇仇必虏。於乎，大将军，万夫雄，赤心报国为先锋。如何马头交剑不斫贼，却留小惠夸丁公。

      


        漾舟海涌西，坡陀缘素岭。陟彼阖闾丘，俯瞰千尺井。至今井中龙，上应星耿耿。居然辟历飞，残腥洗蛙黾。已知湛卢精，古愤裂幽矿。肯随鱼肠逆，寒锋助残猛。后来入郢功，勇志亦驰骋。丹台纳㛹娟，金锤碎骨鲠。坐令金精气，龙虎散俄顷。花凝铁壁坚，木根山骨冷。何哉幽独魂，白日歌夜永。我从陶朱来，青山异风景。岂无西家儿，池头弄风影。五湖尚浮桴，烟波不须请。

      

一龙失所，五蛇从之周天下。四蛇完身，一蛇独亏股。龙上天兮，蛇各有户。一蛇无户，薄以焦火。吁嗟乎四蛇从龙作甘雨，一蛇焦枯，无恨在下土。


鹿皮之冠鹤氅裾，军前不肯带铜鱼。花猫望鹿拜履下，知有枕中黄石书。



        雄文曾读平徐颂，光射磨厓百尺长。秦府有时容魏徵，韩仇何日报张良。青草瘴深鸢跕海，碧梧春老凤鸣阳。扬雄识字知何用，只合终身白发郎。

      


        颜面似墨双脚鹴，当官脱裤受黄荆。生女宁当嫁盘瓠，誓莫近嫁宋家亭。

      


        艾师艾师古中黄，肘有补注明堂方。笼有岐伯神针之海草，箧有轩辕洪炉之燧光。针窠数穴能起死，一百七十铜人孔窍徒纷厖。三椎之下穴一双，二竖据穴名膏肓。百医精兵攻不得，火攻一策立受降。金汤之固正捣穴，快矢急落如飞鸧。梅花道人铁石肠，昨日二竖犹强梁。明朝道人步食强，风雨晦明知阴阳。老师药卷不受偿，何以报之心空藏。施药胜施羊公浆，会有仙人报汝玉子成斗量。

      


        信公令住竹林寺，曾寄吴盐道起居。戴家泊上收秣米，凌湖门外好鲈鱼。缁衣宰相日给告，清客道人新著书。若问西湖湖上伴，竹枝零落柳枝疏。老人■町延何如？闻■移车霅上居。瓮口新包竹叶酒，船头学钓桃花鱼。雄文曾骂六国印，绮语更著三家书。两家道郎我所爱，何啻林间见二疏。注1：■——左“田”右“可”

      


        浮云载山山欲行，桥头雨余春水生。便须借榻云林馆，卧听仙家鸡犬声。

      


        翡翠双飞不待呼，鸳鸯并宿几曾孤。生憎宝带桥头水，半入吴江半入湖。

      

一片清光照胆寒，玉容满镜掩飞鸾。素娥照见黄金阙，绛雪镕开白玉盘。翠点柳尖春未透，红生樱颗露初乾。好风为我披罗幕，一朵芙蓉正面看。


美人方一笑，烽火不须惊。昨夜骊山下，西戎已结兵。


铜鼓二鼓星如雪，帐底春云梦初熟。羽林千骑开杀声，画眉画眉天未明。结龙蟠，飞鸾舞，镜中人，皇太女。画眉不鉴长发尼，画眉画眉将何为。墨书未罢斜封旨，血浸三郎三尺水。



        江南龙虎气，楼阁照金银。望见长安道，不知尘污人。璧月几时缺？玉枝几时枯？阁中连理伴，夜笑素娥孤。昨夜韩擒虎，将军奏凯回。井中人不死，重带美人来。脂塘干辱水，璧月破清秋。五佞诛新国，江郎尚黑头。

      


        罗浮主者是仙才，东老诸孙亦俊哉。风雨春城花落尽，江山故国燕归来。酒盟自有乌巾在，笑口应随皓齿开。十八仙人重会处，劫灰不到小蓬莱。

      


        仙舟曾记过南堂，鸣鸟高梧日正长。胡蝶重来春梦觉，牡丹欲尽燕泥忙。当时宾客知何往，此日音书或漫忘。犹有白头王粲在，独将词赋动江乡。

      

武彟女、文皇妃，弱兼厥嗣雄其夫。立周七庙，灭唐诸孤。身服衮冕，执镇圭郊，祀上帝圜丘之墟。于乎黜牝晨之僣，洗麀聚之污。复子厥辟，退老椒庐，何用拜洛受图。禅少室，颂天枢。虽不剪甲，神其吐诸。



        黥面奴，花作骨，锦作肠，行年十四善文章。君臣赋诗及妃后，黥奴代诗毫捷走。狎臣夺爵知几筹？黥奴兼才夸八斗。桑阴既引武家郎，小崔更入中书堂。春宫节愍痛至骨，一剑肯贷临淄王？呜呼，巨神秤，称天下，黥奴手，那可把？谁向朱屠借铁锤，锤杀司衡巨神者！

      

杨处女，白雪霙。慈母惜白雪，抱玉真珠擎。十三善瑶琴，不作濮上音。十五弄彤管，不作花帽情。叮咛媒与妁，必嫁公与卿。英英马上郎，貂帽绣衣裳。来交处女币，愿作处女郎。贮以黄金屋，荐以白玉床。大珠连理带，七宝合欢囊。大珠五十万，七宝百万镪。黄羊尾如扇，文鸡若凤皇。置酒结高宴，长跪起行觞。处女誓慈母，有死不下堂。嗟嗟杨处女，处女节独苦。事母终母丧，母坟成负土。白发五十秋，五十终处女。誓作处女坟，南山华表柱。荒城兵火交，三月不开户。生作独月娥，肯作城中三嫁妇。


有桥有谖，云有桥洋。洋在堂之，阳岂弟君。子令德不，爽文文如。璊璁衡其，锵酌以旨。酒以燕乐，我父兄瞿。叔孝友寿，岂孔臧有。谖奕奕在，堂之北岂。弟君子令，德有赫饮。御我族以，及我宾客。瞿叔岂弟，斑裳赤舄。寿具乐康，由尔令德。


灼灼桃花朱户底，青青梅子粉墙头。蹋歌起自春来日，直至春归唱不休。


大唐天子梨园师，金汤重付轧荦儿。何人端坐阅乐籍，三万缠头不足支。龟年檀板阿蛮舞，花奴手中花如雨。钧天供奉真天人，上亦亲挝汝阳鼓。玉奴檀槽倦无力，忽窃宁哥手中笛。边风吹入新贡箫，铜池夜梦双飞翼。閤门边奏塞黈聪，耳谱更访明月宫。渔阳一震万窍聋，梨园弟子散如雨，惟有舞马伤春风。


开元少年意气雄，任侠不数陈孟公。文犀束带鹄被小，骄马飒踏如飞龙。侧身仰望目瞿瞿，为有流莺在高树。两骑联翩未敢前，看送金丸落飞羽。白头乌啄延秋门，渔阳尘起天地昏。珊瑚宝玦散原野，空令野客哀王孙。平原公子五色笔，俗史庸工俱辟易。写成图画鉴兴衰，未必奢淫不亡国。


停君歌，住尔咢，听我歌莫莫。后天有死，长生可学。瓶收七豕，纸剪双鹤。盆花顷刻开，屏女相唯诺。痴仙狡狯弗之觉，去寻王屋二子讲太朴。丹海乌，沈冰壑。黄河丸，裂火暴。于乎后天一死长生不可学。西华倾，东海涸，问我在何处，手持天根不盈握。浩劫万万劫，始胸之天，几褪黄卵壳。


沈香亭前燕来后，三郎鼓中放花柳。西宫困人春最先，华清溶溶煖如酒。雪肢欲透红蔷薇，锦裆卸尽流苏帏。小莲侍拥扶不起，翠被卷作梨云飞。蟠龙髻重未胜绾，燕钗半落犀梳偃。晚漏壶中水声远，帘外日斜花影转。琵琶未受宣唤促，睡重黎腰春正熟。不知小绷思塞酥，梦中化作衔花鹿。


露下金盘湿星斗，池上乌啼千尺柳。秋题未写桐叶笺，春妆尚带桃花酒。十二帘开乞巧楼，小队金针穿好手。长生殿里记恩私，夜半牵衣挂楼后。


瓜丘崩，科斗藏。《典》、《坟》孰求楚左相，金丝未坏孔子堂。济南老生教齐鲁，绵蕝礼生何足伍。挟书严禁禁未开，盘诘谁能禁齐语。百年礼乐当有兴，天子好文开太平。百篇大义喜有托，十三女口传嚘嘤。太常掌故亲往受，百篇仅遗二十九。河内女儿还自疑，老人屋中有科斗。建元博士孔襄孙，五十九篇为训文。嘉唐悼桀空有诏，孔氏全经谁与论？倪家书生能受学，一篇荐上原非朴。赏官得列中大夫，帝轨皇涂未恢扩。汉家小康黄老馀，乌用司空城旦书。盖师言治在何处？后世徒走陈农车。



        淞租一百五十万，比似他邦十倍过。不是乘除嬴缩妙，催科下下阱人多。白■红鲜百万艘，张侯三法独称优。黄堂赏罚明惩劝，彩帐旌功第一寿。道不拾遗户不关，田莱尽辟驿桥完。金陵天使如相问，此是薄乡好宰官。风云有路开骐骥，枳棘无巢宿凤凰。东阁相君为座主，便从玉笋立朝班。

      

金刀落雪瓜如斗，小殿风来水杨柳。凤窠长簟不成眠，窃饮君王千日酒。传宣今夜吹玉笙，十指红蚕捻轻手。三十六竿调未齐，小倚琉璃御屏后。


扬子渴如马文园，宰官特赐桃花源。桃花源头酿春酒，滴滴真珠红欲然。左官忽落东海边，渴心盐井生炎烟。相呼西子湖上船，莲花博士饮中仙。如银酒色未为贵，令人长忆桃花泉。胶州判官玉牒贤，忆昔同醉璚林筵。别来南北不通问，夜梦玉树春风前。朝来五马过陋廛，赠以同袍五色彩。副以五凤楼头笺，何以浇我磊落抑塞之感慨？桃花美酒斗十千。垂虹桥下水拍天，虹光散作真珠涎。吴娃斗色樱在口，不放白雪盈人颠。我有文园渴，苦无曲奏鸳鸯弦。预恐沙头双玉尽，力醉未与长瓶眠。径当垂虹去，鲸量吸百川。我歌君扣舷，一斗不惜诗百篇。



        仙客题来隘九州，身骑黄鹤记南游。乌衣故国江山在，铜柱荒台草树秋。起舞刘琨空有志，登高王粲不胜愁。问君绝境今何在，只忆当年顾虎头。

      

漏痕新长莲花斗，龙池草色连沟柳。忆春还又怯春来，日日春情殢如酒。小床偷制锦回文，落地针声暗惊手。梦绕梁三白蝶飞，西园鼓子花开后。


娶妻五月即仕陈，五年归来未拜亲。桑中见美人，我出堂前认，夫君走赴沂。水沈我身秋，夫君令我嗔。妇可不义，亲何可不仁。


楝花风残啼鴂舌，莲花㘰上春三月。㘰上女郎齐踏歌，轻衫白苧飘香雪。青山深锁蓟家村，使君艇子恰当门。门前满树樱桃子，手摘樱桃招使君。使君本是龙门客，身脱宫袍岸乌帻。何处江南最有情？新买莲花㘰上宅。



        神峰在何处？云在东海虚。下负六鳌首，上托群仙居。世人寻地脉，弱水垫轻羽。高人坐燕上，天游以蜚车。挥斥九清表，飘然隘中区。笑呼一蓬粒，贮在壶公壶。

      

古铁枪，五代烈。今铁枪，万人杰。红蛮昨夜斩关来，防关老将泣如孩。铁枪手持丈二材，铁马突出擒红魁。磔红头，凿红骨。誓红不同生，灭红倒红窟。君不见钱塘城中十万家，十万甲兵赭如血，一夜南风吹作雪。


苏州刺史新令好，不用西山取石劳。拆得凤山杨琏塔，南城不日似云高。


沧楼诗招箫史凤，莲艇或踏琴高鱼。卷尽芙蓉秋万顷，瀛洲信有玉人居。


蹋鞠复蹋鞠，佳人当好春。金刀剪芙蓉，纫作满月轮。落花游丝白日长，年年他宅媚流光。绮襦珠络锦绣裆，草裀漫地绿色凉。揭门缚綵观如堵，恰呼三三唤五五。低过不坠蹴忽高，蛱蝶窥飞燕回舞，步矫且捷如凌波。轻尘不上红锦靴，扬眉吐笑颊微涡。江南年少黄家多，刘娘刘娘奈尔何！只在当年旧城住，门前一株海棠树。


老客妇，老客妇，行年七十又一九。少年嫁夫甚分明，夫死犹存旧箕帚。南山阿妹北山姨，劝我再嫁我力辞。涉江采莲，上山采蘼。采莲采蘼，可以疗饥。夜来道过娼门首，娼门萧然惊老丑。老丑自有能养身，万两黄金在纤手。上天织得云锦章，绣成愿补舜衣裳。舜衣裳，为妾佩，古意扬清光，辨妾不是邯郸娼。


任公一生多马癖，松雪画马称同时。已知笔意有独得，天育万骑皆吾师。房精夜堕池水黑，龙出池中飞霹雳。图中九马气俱王，都护青骢尤第一。一马饮水水有声，两马龁草风雨生。其馀五马尽奇骨，蛮烟洗尽桃花明。君不见佛郎献马七度洋，朝发流沙夕明光。任公承旨写神骏，妙笔不数江都王。任公一化那可复，后生画马空多肉。此图此马无人看，黄金台高春草绿。



        老羶裹骨木叶山，飞楼突起穹庐间。云是阏支好风节，快斧斫断红丝腕。红丝腕，为谁断？群酋什什圹中满。赵家侍儿言太迫，阏支面赤情頟頟。岂如南朝司户妻，断臂旌门大字题。东舟小儿食虎气，引得南兵石桥至。抹搭河边牝豕啼，孽风吹楼作平地。

      

清河美人姑射神，梦中认得梨花云。朝朝暮暮不肯雨，璚枝玉叶光轮囷。靘妆不染胭脂水，轻歌欲遏鸾笙起。五花细马驮春风，罗带飘飖白鹇尾。柔情易逐綵霞空，半掩春衣嘶玉龙。九点峰前指归路，家住松陵东复东。桃叶桃根春已暮，又逐飞花度江去。梨园昨夜春雨多，回首孤飞在何处？何处孤飞去复来，直是玄霜百尺台。


漾舟海涌西，坡陁缘素岭。陟彼阖闾丘，俯瞰千尺井。至今井中龙，上应星耿耿。居然辟历飞，残腥洗蛙黾。已知湛卢精，古愤裂幽矿。肯随鱼肠逆，寒锋助残猛。后来入郢功，勇志亦驰骋。丹台纳㛹娟，金锤碎骨鲠。坐令金精气，龙虎散俄顷。花凝铁壁坚，木根山骨冷。何哉幽独魂，白日歌夜永。我从陶朱来，青山异风景。岂无西家儿，池头弄风影。五湖尚浮桴，烟波不须请。


李铁鎗，人之杰，将之强，手持铁鎗丈二长。铁鎗入手乌龙骧，龙精射之落搀抢。皇帝十有二载秋七月，红凶西来寇西浙。防关健儿走惶惶，铁鎗一怒目眦裂。十万赭衣暗城阙，铁鎗乌龙去明灭。须臾化作风雨来，净洗铜城满城血。呜呼，殪猰貐，屠封狼，铁鎗之锋无与当。胡为将星昨夜坠昱关，铁鎗一折天无光。天无光，人伥伥，云台倚天云潜伤。天子赠忠良，祠以血食冬青乡。呜呼，归来乎铁鎗。


老羝夜射钱塘潮，天山两乳王气消。秃妖尚压龙虎怪，浮图千尺高岧峣。文山老客智且勇，夜舟拔山山不动。江南石马久不嘶，冢上冬青今已拱。百年父老愤填胸，不知巧手夺天工。冬青之木郁葱葱，六槚更树蒲门东。


金陵新阁空中起，虎踞龙蟠凤双掎。沈檀雕柱阚玉螭，丽华吹笙綵云里。水晶帘空滤明月，三十六宫白于水。红尘巴马四百秋，五城步障五花毬。綵缯山头盖宫殿，山前十二银潢流。健娥五百曳锦缆，金莲吐影上下金银州。二三狎客混歌舞，中有酒悲泪如雨。嘉州讽谏三阁图，秦川别幸千花株。回鹃队，鸦群呼，夜半卷土昌泸渝。黄茅缚髻口衔璧，草降表，王中书。呜呼，《玉树》声中作唐虏，门外崇韬是擒虎。


两婿原非薄倖郎，仙姬已识姓名香。问渠何事归来早，白首糟糠不下堂。


介马驮驮百里程，青枫一夜血诗成。祇应刘阮桃花水，不似巴陵汉水清。


青旄节卫翠云拼，按部东行过赤城。天家令急不敢住，折得七花归饭龙。


齐云楼外红络索，是谁飞下云中仙？刚风吹起望不极，一对金莲倒插天。


城角初升旭日暹，舵楼东向起遐瞻。鳌头直下痴云暗，鹢尾徐开破浪恬。野色微明金水曲，清江隐见玉山尖。雨收幕燕檐牙起，风飐樯乌帆腹添。波影白翻鸥个个，烧痕青出麦纤纤。弋来野鹜毛全蜕，笱得冰鱼口尚噞。解箨上萌莲菂苦，泼醅新盎蜜脾甜。避船好鸟机先识，入座江花手自拈。未必江山惟客有，也知吏隐许吾兼。桃花不隔仙源路，诗就宁辞晷刻淹。


九月九如三月三，五湖山水尽清酣。西瞻林屋三天近，南上风帆一日贪。潮蹴滟堆青不动，雨悬花洞气长谽。月中箫鼓神君殿，云下龙鸾帝子骖。猛虎护林依董奉，毒蛇避井施苏耽。胭脂塘暗清尘起，缥缈峰高碧落参。落日大堤花杲杲，西风茂苑草毵毵。越人仕倦秋思枣，吴女情多夜擘柑。自是王仁僧好伴，为予善唱《望江南》。


江南处处烽烟起，海上年年御酒来。如此烽烟如此酒，老夫怀抱几时开。


儿童十日报日斗，前后妖蟆生燧光。瓠子势方吞鲊瓮，蕲州血已到钱唐。火鳅东掣千寻锁，铁马西驰半段枪。紫微老人迷醉眼，綵红犹挂米盐商。麋鹿台前春似海，鸳鸯湖上水如汤。凶人不有三危窜，义士能无六郡良。谩说子仪惊贼胆，已闻□□在戎行。东门猛虎穷投井，尚倚九城松桧长。


金屋银釭照宿妆，一枝分得锦云乡。梅郎底事多馀恨，怪杀珊瑚不肯香。


湖秀今三郡，循良第一人。武林非复旧，文比要图新。海岳东南会，湖江左右邻。曾开天水国，直问尾箕津。府大同京尹，居崇异国宾。提封家万户，易俗力千钧。惜也承平久，于焉值乱频。烟华馀故市，风物感残民。今日怀匡济，乘时好拊循。念君多意气，满腹贮精神。别地梅凝曙，寒江柳孕春。过船沙没屐，驻旆雪埋轮。黾勉犹无及，穷愁不敢嗔。赠言知面赧，取醉寄情真。勿袖烹鲜手，须閒牧犊身。推诚归简妙，植善息顽嚚。乱后无家世，渔中有隐沦。千年黄鹤返，万里白鸥亲。莫学张京兆，应如召信臣。貂蝉从岳牧，图画可麒麟。


小玉相呼起问春，阶前草色上罗裙。玉钗半堕无聊赖，欲倩牙纤理乱云。


前山后山青不了，大树小树枝相樛。老痴胸中有丘壑，貌得江南一幅秋。


黄沙衰草羽毵毵，八月天山冷不堪。昨夜朔风吹过影，尽将秋色到天南。


一初阇黎诸法解，吹得道人双剑箫。大道不知宗北秀，看山直欲尽南条。



        张猩猩，嗜酒复嗜音。春云小宫鹦鹉吟，猩猩帐底轧胡琴。一双银丝紫龙口，泻下骊珠三百斗。划焉火豆爆绝弦，尚觉莺声在杨柳。神弦梦入鬼工秋，湘山摇江江倒流。玉免为尔停月臼，飞鱼为尔跃神舟。西来天官坐栲栳，羌丝啁啁听者恼。张猩一曲独当筵，乞与五花金线袄。春风残丝二十年，江南相见落花天。道人春梦飞胡蝶，手弄金瓢合簧叶。张猩猩，手如雨，面如霞，劝尔更尽双叵罗，白头吴娥年少歌，金刚悲啼尔乐何。

      

燕支花开春日晖，从官游骑去如飞。分明一段龙沙景，白雁黄羊好打围。


洞庭秋尽水增波，光动珊瑚碧树柯。夜半仙人骑紫凤，满天清影月明多。


八骏瑶池一半归，锦袍欲脱玉腰围。君王手挟流星弹，莫打慈乌绕树飞。



        李卿李卿乐中仙，玉京侍宴三十年。自言弦声绝人世，乐谱亲向钧天传。今年东游到吴下，三尺檀龙为予把。胸中自有天际意，眼中独恨知音寡。一声如裂帛，再拨清冰拆。蛮娃作歌语突兀，李卿之音更明白。玉连琐，《郁轮流袍》，吕家池榭弹清宵。花前快倒长生瓢，坐看青天移斗杓。铁笛道人酒未醺，烦君展铁拔，再轧鹍鸡筋。我闻仁庙十年春，驾前乐师张老淳。赐筝岳柱金龙龈，仪凤少卿三品恩。张后复有李，国工须致身。酒酣奉砚呼南春，为卿作歌惊鬼神。

      


        春风吹船下扬州，夜听笛声江月流。故宫摇落杨柳秋，客子于邑山阳愁。明朝此声不可求，乃知朔客杜宽者，手持悲篥寻南游。胡笳拍中愁未休，龟兹角管亲编收。王门历尽及五候，翩然鸿飞不可留。笛材既访柯椽锼，更协鸣凤昆仑丘。卷芦易地鸣陇头，城南思妇歌牵牛。欲绝未绝一缕抽，划然石裂千丈湫。叫噪鹅鹳飞蛟虬，洞庭之水天东浮。杜宽杜宽艺绝忧，艺隐岂比闵张俦。为君贳美酒，不惜千金裘。和我君山莫邪笛，与尔同登黄鹤楼。

      

玉龙声嘶五更了，绿衣倒挂榑桑晓。道人冲寒酒未醒，梨花零落春云小。



        断虹落屏山，斜雁着行安。钉铃双呎木，错落千株拌。愁龙啼玉海，夜燕语雕阑。只应桓叔夏，重起为君弹。

      


        蜀丝鸳鸯织锦衾，逻檀凤凰斫金槽。弦抽瓮茧五色毫，双成十指声嘈嘈。冢头青草天山雪，眼中红冰嵬下血。哀弦凄断感情烈，池上蕤宾跃方铁。

      

写罢桃花扇底诗，木香手撚小枝枝。灵犀一点春心密，不许墙东野蝶知。



        空心劲草琅轩节，瘦如笔枝赤如铁。壶公手中曾掷之，黄公石上飞星裂。玑天道人双眼青，见之不减九节藤。神丁未窥混沌窍，中有万壑铜龙声。道人亲凿崆峒玉，九漏玲珑尺度足。黑蛇飞来膝上横，道人手中啸鸾鹄。自言奇音不敢作，寒星堕地风折岳。去年台山解虎斗，今年狼山敲豸角。铁崖相见洞庭东，腰间笛佩苍精龙。湘江雨脚吹雌风。相呼道人木上座，杖陂水拔须眉峰。

      


        长洲水引东江潮，潮生暮暮还朝朝。只见潮头起郎舵，不见潮尾回郎桡。昨夜西溪买双鲤，恐有郎缄寄连理。金刀剖腹不忍食，尺素无凭脍还委。西溪之水到长洲，明日啼红临上头。

      

帝子乘风下九疑，含情欲去更迟迟。独怜江草年年长，曾见凌波解佩时。



        湖中女，滑如脂。湖中女，芙蓉姿。湖中小桨荡莲叶，唱得吴王白雪词。轻裾利屐踏雁足，为客高歌激明目。生年不作人家妇，东人西人换恩主。主家薄幸非三从，归来抱瑟弹孤鸿。君不见东家女伴粗目丑，嫁得比邻呼何忪。

      


        神犀然光射方诸，海水拆裂双明珠。大珠飞上玉免臼，小珠亦奔银蟾蜍。千年太阴炼成魄，岂识妖■吞啖卮？刳胎乃堕欢伯计，玉斧椎开桃扇核。茅山外史海上来，拾得海月称奇哉。按剑或为龙鬼夺，掷手自戏仙人杯。雄雷雌电绕丹屋，顾免清光吞在腹。醒来不记墨淋漓，尘世随风散珠玉。铁崖仙客气如虹，金桥银桥游月宫。素娥饮以白玉醴，羽衣起舞千芙蓉。居然月宫化鲛室，坐见月中清泪滴。我方醉卧玉兔傍，但觅大魁酌天浆。不用白兔长生药，不用千年不死方。

      

髻云浅露月牙弯，独立西风意自閒。书破绿蕉双凤尾，不随红叶到人间。



        西溪溪口东冈道，杨柳阴阴春欲老。花间系马我曾来，红雨伤春迹如扫。美人劝我金色浆，玉台赠以盘龙宝。愿作西溪一水鱼，趁尔容颜为余好。城南将军同醉倒，殡宫今已生春草。

      


        百花楼前倡乐作，长鼻弯弯舞金络。生怜为齿焚雄躯，枯魄应节如何虞？良工削出红冰片，脱木生前岂容见？自非红鸾之舌为尔绳，安得三三贯成串？三郎耳聪穿月胁，强欲黄番谱关折。十三红儿舞鹧鸪，轻莲蹋节随疾徐。为君重制清平曲，节奏八风调玉烛。

      

樵东风雪夜无边，一别狼山已几年。今日江南携画看，玉峰十二倚青天。



        青骢辔，金牛车，一时宾从高阳徒。城东邸第三四区，天气淡荡春三初，主人爱客倾中厨。卜欢不知清夜徂，绢缨绝烛欢有余，卷波令格兵法诛。客狂起舞作旋胡，主亦击缶呼呜呜，人生浮草无根株。齿发日悴颜日枯，含珠乌能润黄垆，今日不乐将何如？君不见城南相国斫棺杀枯颅，身名只共葅醢俱，仕宦何用执金吾！

      


        琉璃怯寒翡翠热，芍药芙蓉四时绝。深堂气候异冬春，门外酸风箭入骨。匡朱毾■踏香雪，红姬扶醉醉眼缬。金缸焰焰照罗袜，阿瞒娇娘太轻劣。隙光射人如白月。

      

千涧沄沄一径通，长松尽入白云中。徵君更在山深处，满谷桃花烂熳红。



        辘轳索褪垂金井，水殿风来晚花静。美人睡起袒蝉纱，照见臂钗红肉影。荔子浆酸摇左车，阿母新进朱陵瓜。侍奴手浴井花冷，水冰金盘擎掌瓜。鸾刀未破圆玉斗，斗破红冰惊落手。玉郎渴甚故相嘲，可忍食残团月凹？

      


        阖闾城中三月春，流莺水边啼向人。崔家姊妹双燕子，踏春小靴红鹤嘴。飞花和雨着衣裳，早装小娣嫁文央。离歌苦惜春光好，去去轻舟隔江岛。东人西人相合离，为君欢乐为君悲。

      

黄菊初花客未归，登高自试苧罗衣。真娘墓上好红叶，伍相祠前多翠微。



        长城嬉春春半强，杏花满城散余香。城西美人恋春阳，引客五马青丝缰。美人有似真珠浆，和气解消冰炭肠。前朝丞相灵山堂，双双石郎立道旁。当时门前走犬马，今日丘垄登牛羊。美人兮美人，舞燕燕，歌莺莺，蜻蜓蛱蝶争飞扬。城东老人为我开锦帐，金盘荐我生槟榔。美人兮美人，吹玉笛，弹红桑，为我再进黄金觞。旧时美人已黄土，莫惜秉烛添红妆。

      


        天室年来教春坊，紫云制曲吹宁王。美人何处窃九漏，耳谱亦解传伊凉。鹍弦转断黄金轴，独据胡床弄横玉。冶情忽逐野莺飞，十指红蚕迷起伏。御沟水暖浴鵁鶄，天地久无征战声。芙蓉杨柳自摇落，岂识黄云边塞情。西楼今夜月色千，内人思仙望河鼓。白日萧条凤不来，井梧风动神乌语。

      

不见朱方老郭髯，大江秋色满疏帘。醉倾一斗金壶汁，貌得江心两玉尖。



        生爱君家锦树芳，君家易别苦难忘。彩绳举柳高出屋，金弹流莺飞过海。旧时春光燕来后，旧时主人十无九。贾家贵婿多春情，共醉君家画雀屏。黄金只买五斗黛，为君添抹蛾眉青。君不见张娘秋面不食粉，八字青蛾莫娇损。

      


        花点吴盐春欲老，翡翠飞来剪芳草。美人睡起春思深，弹丝拊木写同心。荔枝五弦调急缓，阮家月琴轴初绾。须臾钧天双合乐，南薰殿中风动幕。梨园乐官乐不鸣，宫中之音和且平。

      


        将进酒，舞赵妇。歌吴娘。糟床嘈嘈落红雨，鲙刀聂聂飞琼霜。金头鸡，银尾羊，主人举案劝客尝。孟公君卿坐满堂，高谈大辩洪钟撞。金千重，玉千扛，不得收拾归黄汤，劝君秉烛饮此觞。君不见东家牙筹未脱手，夜半妻啼不起床，悔不日饮十千场。

      


        梁朝老桧昨夜死，海声已入西门市。草中张伯怀璧子，丹瓶有书谁识此。小夫争爵几时休，二十四考前无俦。黄金无方铸髑髅，楼船梦过西流洲。更生灵香那得偷，大树夜听声如牛。

      


        来日大难君不知，焦心弊力欲可为？早知大难学安期，炼煮丹石服灵芝。大药误死世所嗤，不如美酒千日可辟饥。美酒醉饱，一日以为老。美酒不畅，千岁亦为殇。

      


        翩翩三青鸟，来自西王母。作使东王公，请致东王语。白日不有夜，四时长为春。天上神仙宅，地上羲皇人。

      


        将军椒房亲，跋扈阚如虎。嗟嗟孙家儿，岂识鸢肩主。有司夜捕帑，藏婢及人母。紫金与白珠，没入将军府。吁嗟乎，梁家婢，何太苦。不知将军妻，秦宫妇。三主六君七贵人，明日飞花乱红雨。

      


        道逢三叟者，高寿比神仙。问叟何以寿？寿诀倘予传。上叟前致辞，大道抱天全。中叟前致辞，寒暑顺节宣。下叟前致辞，百岁半单眠。是为三寿诀，所以能长年。

      


        冯家女，绿发盘双鸦，乱离弃乡土。聘入将军家，将军爱幸诸妇妒。颜色粹美无疵瑕，掩鼻袭馀术，泪眼啼春华。冯家女，昨日堂上人，今朝厕中鬼。将军不为疑，司隶不为理。道旁古冢生棘榛，十年孤愤何由伸？呜呼千年孤愤何由伸！

      


        皇天倾，后土颓，王降世兮汉祚衰。王作黄泉兮誓相随，王死胡用吾身为？

      


        黄云复壁椒涂苏，银床水喷金蟾蜍。宜男草生二月初，燕燕求友乌将雏。芙蓉花冠金结楼，飘飘尽是瑶台侣。宫中个个承主恩，岂复君王梦神女。栴檀小殿吹天香，新兴髻子换宫妆。中有一人类虢国，净洗脂粉青眉长。百子图开翠屏底，戏弄哑哑未生齿。侍奴两两舁锦■，不是唐家绿衣子。兰汤浴罢春昼长，金盘特泻荔枝浆。雕笼翠哥手擎出，为爱解语通心肠。宣州长史耽春思，工画伤春欠春意。吴兴弟子广王风，六宫猫犬无相思。君不见玉钗淫鼋戕汉孤，作歌请献螽斯图。

      


        扶风女，行如有嬖，貌如钟离春。三十不肯嫁，独识五噫君。荆钗服终身，井臼操必亲。举案上食如大宾。如何会稽守，糟糠告去如市人。

      


        杨白花飞愁杀人，美人如华不胜春。锦鞯驮起双凤缕，黄门挟飞五花云。白日雷霆夹城道，乐游园里春正好。就中小姊最娇强，雌雄双飞观者恼。瑶池斗草碧云移，草青草歇春不知。黄裙有恨随春水，椒房青蝇何处起。君不见翠羽飕飕帐一空，东方蝃蝀缠紫宫。

      


        钟离春，白头深目凹鼻唇，皮肤若烟面如尘。手有五色之彩线，为君补衮成天文。渐台之君荒且忮，明朝夷台作平地。太子择日正储位，钟离在宫齐国治。

      


        拔山将军气如虎，神骓如龙蹋天下。将军战败歌楚歌，美人一死能自许。仓皇伏签答危主，不为野雉随仇虏。江边碧血吹青雨，化作春芳悲汉土。

      


        采桑女，项如罂，受教采桑，不受教观大王。大王聘之居中榜，旧衣不换新衣裳。采桑女，项如罂，宫中掩口笑喤喤。尧舜桀纣陈兴亡，中宫笑口惭且惶。服后服，正后宫；卑宫室，亲蚕桑；减戈猎，斥优倡。诸侯玉帛走东方，王上帝号声煌煌

      


        匈奴听镝忘劬劳，外家未必忘飞髇。如何异类待同匹，丹凤下与枭为巢。君不见大唐公主亲嫁辱，终唐老鹘来相纱。渡河白来话涕泣，后人犹以昏为交。

      


        三逐乡，五逐里，即墨女儿乏容止。齐相取之齐国治，丈夫相国奚异此，丈夫相国奚异此！

      


        极苦复极苦，放声一长哀。青天为之雨，长城为之摧。为招淄水魂，共上青陵台。

      


        朝画眉，暮画眉，画眉日日生春姿。长安已知京兆怃，有司直奏君王知。君王毛举人间事，不咎人间夫妇私。

      


        齐国壮士侪要离，念母与姊生慈悲。既而母死姊同户。乌乎丈夫一死泰山重，胡为轻付市井儿。

      


        峨峨孤竹冈，上有石鲁鲁。山夫折山花，岁岁山头歌石妇。行人几时归？东海山头有时聚。行人归，啼石柱，石妇岑岑化黄土。

      


        车驱驱，邓家孥。长绳系野树，小儿泣呱呱。泣呱呱，父一顾，可奈胡？弟儿在手不可俱。父再顾，眼血枯。行人断绳走匍匍。

      


        儿为王，母为囚，旦舂暮舂无时休。天高地辱日月流，母苦不得从儿游。汉家谋臣张留侯，老人立致商山头。君王轻信羽翼愁，十年身后知安刘，髡钳之人何以留。

      


        水在海，石在山，海水不缩石不刊。衔石向海女，口血离离海同干。

      


        平原君，起朱楼。美人盈盈楼上居，蹒跚跛汲彼何叟，美人一笑蹒跚愁。门下士，引去不可留。高价千金值，千金不惜美人头。君不见帷中妇女观跛者，一笑五国生戈矛。

      


        野雉异兮家鸡，雉将雏兮栖栖。嫁刘季兮逐季飞，不逐季兮季狐疑。羽翼成兮两口苦无违。

      


        茏葱高树青门西，夜夜栖乌来上啼。报君凶，报君喜，愿君高树成连理。啼乌夜夜八九子，莫使君家高树移。乌生八九乌散飞。

      


        高台起朔方，金色照天光。上有七十二凤凰，金鼎玉食高颉颃。王不居，志独苦，拜师礼重心愈下。群贤起，南西东，国耻一洒黄金空，十年燕雌今日雄。君不见姑苏何用黄金屋，野鹿穿花豕衔蓐。

      


        桓山鸟，鸣声一何悲。严父戒二子，分财无嫡支。父死未葬命一遗，两枝荆华摧一枝。呜呼桓山鸟，鸣声实堪悲。死隔别，生流离，百鸟闻之为嗟嗞。

      


        商山巍巍，上有紫芝。采芝可疗饥，何独西山薇。西伯养老去古远，而独夫杀士，吾将畴依。卯金之子海内威，罗络齮龁将奚为？平生不识下邳儿，肯从汉邸同儿戏？角里绮里无人知。

      


        匠人久失职，秦人已开阡。谁望云阳气，木土凿由拳。后来兴利者，开渠引淮船。吴牛拖辇石，喘月不能前。老翁乏丁壮，捕汝在河边。投水作河妇，天子罢庸田。

      


        公无渡河，河水深兮不见泥。公身非水犀，乌风黑浪欲何济？公不能济，横帆在河西。青头少妇泣血啼，有年不死将谁齐？公死河灵伯，妾死河灵妻。

      


        天迷关，地迷户，东龙白日西龙雨。撞钟饮酒愁海翻，碧火吹巢双猰貐。照天万古无二乌，残星破月开天馀。座中有客天子气，左股七十二子连明珠。军声十万振屋瓦，拔剑当人面如赭。将军下马力排山，气卷黄河酒中泻。剑光上天寒彗残，明朝画地分河山。将军呼龙将客走，破青天撞玉斗。

      


        秦刑悖圣教，其律毒如兵。大汉解倒悬，文网舒急绳。朝仪取杂用，千载骂鄙生。燕石觅玉质，郑调求韶声。如何良有司，尚欲复秦刑？

      


        独禄独禄，恶水浊。仇家当族，孝子免污辱。孝子躯干小，勇气满九州。拔刀削中睨父仇。父仇未报，何面上父丘。漆仇头，为饮器；脔仇肉，为食嘬，头上之天才可戴。

      


        柏谷险，君勿趋。君一趋，龙为鱼。桨长岂识真龙躯，赖尔老妇能挽夫。论报不赐诛，桨长本无辜。举之羽林郎，大将军可奴。

      


        甘日王侯家，厮庶躬宅枥。后来事升降，小儿家荡析。俯首厮庶门，王孙有忧色。

      


        湘之水兮九支，湘之山兮九疑。皇一去兮何时归，攀龙髯兮逐龙飞。生同宫，死同穴，招皇衣兮复皇辙。九疑水，九疑山，九疑辙迹在其间。望飞龙兮未来还。湘之湘兮成水，湘之石兮成斑。

      


        小仕时为养，古有当会稽。岂能食其官，以官养旄倪。千金买作郡，万金收满车。三年递邮传，谁以民为家。

      


        獬豸不击邪，化为兽中狐。屈轶不指佞，化作蒿中刍。黄金躯，高盖车，千夫百喏在一呼。归来牛马惊里闾，低眉仰面承妻孥。奉溲尝恶卑自奴，墦间比来奴不如。君不见衡阳有客方诧妇，须髯似戟称人夫。

      


        君不见羌胡之妻产龙鹫，骆家之妇生虎狸。造物好或怪，痴儿以为奇。金村铁妇不画眉，健手能运千斤椎。怀妊弗知十月期，一诞三子如母豨。邻舍来贺子，公相出茅茨。亲戚来贺子，车盖生光辉。里胥驰走闻有司，三竖内有麒麟儿。阴阳者流来与推，张家瑞凤三联枝。我闻其言信且疑，历扣古牒如元龟。硖石三生未闻瑞，南昌四孕徒招非。有条给乳本勾践，五羊十帛胡多仪。他日唐檀验后事，不知介葛闻三牺。

      


        去年雨，坍硷土。今年雨，没灶釜。灶釜二月青无烟，官家火程不问雨。胥靡移来坐监主，旬申亏官走插户。

      


        吴农竭力耕王田，王赋已供常饿眠。邓通董贤何为者，一生长用水衡钱。

      


        四月一日南省火，七月一日南地震。地积大块作方载，岂有坏崩如杞人。如何一震白毛茁，泰山动摇海水泄。便恐昆仑八柱折，赤子啾啾忧地裂。唐尧天子居上头，贤相柱天如不周。保国如瓯，驭民如舟，吁嗟赤子汝何忧。

      


        江南凶，周波最急。汉家使者识经权，矫制开仓输玉粒。君不见曩岁沟魂海不及，至今冤作枯鱼泣。劝粜辞水旱阻尧汤，生民无罪岁。后代仓廪虚，时和亦为沴。孰云富而哿，甚矣贫不继。借富以贷贫，穷哉已非计。况乃指廪间，夏楚劫以势。

      


        神州和羹连五城，沙堤新筑泰阶平。正月一日太阳明，殿前两相水金星。天王垂衣珠箔卷，太史新书五云书。火城千枝花外转，道逢吴牛问牛喘。左谋右断天子前，手持五色补青天。南人不敢吹巢火，中国堂堂相司马。

      


        朝食糠，暮食糠，食糠不如彘与厐。君王雁鹜令，以粟甘易粮。吁嗟今茫茫，吁嗟何遑遑。

      


        黄牛商，水牛商，驱牛渡淮道路长。淮天喘热淮月黄，老商爱牛视如伤。淮民耕稼禾上场，皮角有令恐牛殃。君不见昨夜官军大索马，牝牡千匹如驱羊。

      


        道人一亩宅，乃在清江浔。山童解迎客，开户花木深。幽草有远意，仙禽无俗言。剑气或成虎，丹光欲流金。丸中探日月，画前见天心。

      


        人生不愿万户侯，但愿盐利淮西头。人生不愿万金宅，但愿盐商千料舶。大农课盐析秋毫，凡民不敢争锥刀。盐商本是贱家子，独与王家埒富豪。亭丁焦头烧海榷，盐商洗手筹运握。大席一囊三百斤，漕津牛马千蹄角。司纲改法开新河，盐商添力莫谁何。大艘钲鼓顺流下，检制孰敢悬官铊。吁嗟海王不爱宝，夷吾策之成伯道。如何后世严立法，只与盐商成富媪。鲁中绮，蜀中罗，以盐起家数不多。只今谁补货殖传，绮罗往往甲州县。

      


        隐君宅中区，心游入天境。酌空引窊石，汲深出寒井。檐花度吹香，池叶漏天影。隐几鸣虚琴，悠然有真省。

      


        盐车重，盐车重，官骥牵不动。官铊私秤秤不平，秤秤束缚添畸令。盐车重，重奈何，旑令带多私转多。大商鬻不尽，私鹾夹公引。乌呼江南转运涩如胶，漕吏议法方呶呶。

      


        陶公八十日，解组归山阿。觉今若不早，我日十倍过。开涂划荆棘，斧缺且无柯。赖尔东林社，招我南山歌。回视有漏因，已梧影与魔。有求不补失，无亏所成多。坐断前后际，不须辩维摩。

      


        我闻玄绪灵，无逃豫且厄。毛公赎金钱，放汝鼋鼍宅。何期报复义，背负将军溺。至今山中池，洞玄露纯白。我归放搘床，搘床犹翕息。

      


        计孛怯梼杌，紫木背文章。我迕一宿直箕斗，不愁斟酌愁簸扬。斗之柄，实司天；箕之风，由犯月。箕胡为，张口吻；斗胡为，閟喉舌。骑箕尾，诉阊阖。屏谗邪，正出纳。文昌开，箕斗合。

      


        陈皇有遗宅，乃在鸟山中。当时手所植，花木罗青红。独有左纽树，阅世如龟龙。怀哉手植人，不见三阁崇。后庭种玉树，金井雕秋风。

      


        痴云驾日日为黄，白光半夜漏东方。广寒兔老玉发蜕，一箭刚风落人世。锦宫肉屏香汗溶，酒如春江饮如虹。彩鸾帘额不受卷，酒面洗作梨花风。阶前狮子积不坏，十日璚田换尘界。金钲取挂扶桑晓，照见璚田出寒莩。

      


        放舟脂塘曲，盘游湖上雷。雷鸣湖雨作，还泊香山隈。美人斗香草，上有九畹栽。美人在何所，搴芳招归来。露下荆棘草，鹿上姑苏台。

      


        大风起，不终朝。如何三日夜，日日夜夜旋扶摇。卷水覆我舟，卷土覆我窑。乌乎太平玉琯将谁调，五日一风不鸣条。

      


        金昌亭下路，春草没荒丘。云是要离家，令人生古愁。侏儿三尺干，不佩双吴钩。中包猛士胆，白日照高秋。忍死屠骨肉，视身若蜉蝣。荆轲不了恨，庆忌成身谋。如何五噫客，死与尔同仇。

      


        路出女坟湖，警跸霸王驱。灵池飞霹雳，枯冢走於菟。老禅犹点石，仙鬼只疑狐。祖龙来发閟，银海又飞凫。

      


        团圆合欢扇，比似月婵娟。婵娟有时缺，我扇岂衣圆？秋风落梧叶，我扇同弃捐。不得如秋叶，吹堕在君前。

      


        周家十圆鼓，散落陈仓野。犹有夏驾石，盘盘驾之下。秦鞭血山骨，吴猎焦野火。夏鼓建不拔，石鸣知者寡。父老惧谶言，山空石长哑。

      


        焦尾器犹在，焦尾音无遗。眷兹古人器，恒以今四丝。纤手弄掩抑，类作箜篌悲。赤城有佳士，今人古人师。独作古先操，颀然如见之。饮以化人酒，此味从谁知？

      


        春来风雨颠，未见风日好。今朝风日好，美人在远道。美人招未来，相思把瑶草。长鸟舞春风，为我一颠倒。

      


        湖山七十二，西峰郁相缪。■饮有尧井，象耕馀舜丘。相传十日出，大浸稽天流。生民窃生理，托市兹山头。只今东震水，双雷没如沤。仁人感地脉，望望终南愁。

      


        春风扇官道，官柳黄金条。道旁百金骑，侠气争春骁。竹间小桃花，嫣如董娇娆。下马隔花语，疑是花中妖。

      


        肃肃金山凤，凤兮同阿房。凤兮不凰老，孤鸣在高冈。幸生一鸑雏，毛雨蔚成章。鸑雏实不恶，反哺天性良。坐革枭獍暴，不受雀角伤。教之六律音，因之鸣朝阳。来仪实有本，凤声益锵锵。於乎金山凤，永为百鸟祥。

      


        送客洞庭西，雷堆青两两。陈殿出空明，吴城连苍莽。春随湖色深，风将潮声长。扬柳读书堂，芙蓉采菱桨。怀人故未休，望望欲成往。

      


        主家宴新客，内屋深罗帷。贵戚金与史，长者陶与猗。美人间中坐，玉质缕金衣。歌声上碧落，不放青云飞。杯行白莲掌，酒饮黄桐脂。门下有书客，弹铗歌朝饥。

      


        弁峰七十二，菡萏开青冥。穷探最绝顶，龙舌呀岩扃。高源下绝壁，海眼涵明星。毒龙戏珠玉，残唾吹余腥。胡僧洗神钵，密咒收风霆。洞庭水如蓝，溟涬连沧溟。下观人间世，九点烟中青。

      


        海客朱雀航，下有五凤房。三月发长干，六月下淮扬。青丝牵白日，罗幕西风凉。大姬劝金露，小姬弹空桑。中姬执药馔，调冰浣肝肠。海客睡不起，明宴寒神羊。

      


        淇上有寡妇，始慕宋共姬。食贫以自守，笑诮怀猜疑。忽为盗所污，放僻靡不为。昔为淇妇宗，今为淇妇嗤。可怜困思反，不如贸丝儿。

      


        骊山郁崔嵬，宫阙金银开。月生硔鹊观，云绕凤凰台。宫中红妆子，调笑春风媒。青鸟衔巾去，乳鹿巡花来。天王太白次，仓玉金粟堆。石马动秋色，羌枝连暮枝。只今瑶池水，八骏渴生埃。

      


        朝发一钱渡，暮宿三江潮。涂山有禅伯，饮我松间瓢。遂登福勋庙，还憩汪罔桥。涂翁不可诘，夜附山鬼妖。载吊漆姓人，负恶忍兜苗。既怀弯弓逆，可徒坐不朝。逆名不可训，姑以后至枭。涧硔洗遗骨，白日连山椒。

      


        吴蚕孕金蛾，吴娘中夜起。明朝南陌头，采桑鬓不理。使君从何来，调妾桑中憙。不识秋胡妻，误认金楼子。

      


        今日是何日，恸返南州岐。汩汩东逝水，一日有西归。长别二十年，休戚不相知。去时虿发王，归来面眉黧。昔人今则是，故家今则非。脱胎有父母，结发有夫妻。惊呼问邻里，共指冢累累。访死欲穿隧，泣血还复疑。白骨满丘山，我逝其从谁！

      


        丹山五色凤，千岁或一鸣。来见君子国，见则时文明。自从鸣岐后，野鸟袭为名。凤兮德久衰，短歌空复情。

      


        京城五都会，卓锥争比闾。朱楼矗隘址，绣甍夹通衢。酒削飨列鼎，贩脂来驷车。东家见妖丽，西舍闻笙竽。劬劬农家子，住在三家墟。一日出京市，归不把犁锄。千金卖恒产，买屋京城居。京城岂不美，咄嗟异荣枯。货殖非吾法，守望非吾徒。仰屋视门傅，壁立檐无储。却归卜丘首，邻里相揶揄。嗟嗟食田子，食技汝不知。食田可久业，圣主方捐租。

      


        荡舟横塘去，塘上野鸳鸯。鸳鸯忽飞去，相见双女郎。齐唱雉城曲，共制芙蓉裳。手洗藕花露，劝君荷叶囊。何以报永好，解佩双明珰。妾住雉城里，不是雉城倡。

      


        荒城陈帝宅，故殿吴王居。曲池无锢石，老树有遗株。高堂易梵宇，白足走钟鱼。未知万仗后，兴废有何如！

      


        前朝太史宅，基撤万民庐。太师一去宅，问宅今何如？赤地无所有，庭树八九株。缅怀炙手日，门前卿大夫。肥马在东厩，脂羊出中厨。光妓列秦赵，佐酒吹笙竽。历年未五十，一抔不枝梧。歌笑不于此，悔不桑为枢。道旁甲第子，过马一踟蹰。

      


        步出白门柳，闻歌金缕衣。事生不事死，曩誓今已遗。空负地下心，百年以为期。向来媒佻鸠，宁为今日思？

      


        吴兵夜入郢，小弟骄父兄。弯弓射天日，辇土筑长城。长城筑未竟，客主老蛮荆。

      


        春容不再芳，春华不再扬。我欲倩游丝，花前系春阳。春阳不可长，游丝徒尔长。飞来双蛱蝶，缀我罗衣裳。顿足起与舞，上下随春狂。

      


        吴钩父悖子，楚耶臣逆君。曷比赤堇精，新铸双龙文。作世无价宝，三卿无足论。倚天落旄头，仰日裂飞云。一怒安天下，持以奉至尊。

      


        鸣鸠毋止棘，止棘为摧薪。女子毋贸丝，贸丝为弃人。相逢誓作同穴亲，大礼如一失，结发不终身。外为狂夫暴，内为兄弟哂。寄语贸丝女，卜语不可信，况乃卜非真。

      


        海南天空月皎皎，三山如卷海如沼。绿衣歌舞不动尘，海仙骑鱼波袅袅。翩然而来坐芳草，宰如白月射林杪。洗妆不受瘴烟昏，缟袂初逢鸿欲娇。

      


        阴阴璞玉抱，幽幽雌剑鸣。玉屈有时白，剑孤有时并。如何妾玉身，长抱昏石名？如何妾剑身，指为妖铁精？天乎如有情，蚀月为妾明！地乎如有情，河水为妾清！

      


        东海之东去国十万里，其洲名沧洲。地方五百里，上有琼涛玉浪出没九岫如罗浮。风光长如二三月，琪花玉树不识人间秋。人鸟戏天鹿，昆吾鸣天球。橘子如斗，莲叶如舟，白凤如鸡，红鳞如牛。青瞳绿发紫绮裘，日夕洲上相嬉游。铁崖道人隘九州，凌风一舸来东沤。始青天开月如雪，锦袍着以黄金楼。楼中仙人睨物表，瑶笙引鹤缑刍头。戏弄玉如意，击碎珊瑚。相招元处士，浩歌海西流。长梯上摘七十二朵之青菡萏，玉龙呼耕三万六千顷之昆仑丘。黄河清浅眼中见，海屋老人为我添新筹。

      


        天公弄丸七宝曲，脆如琉璃拆如线。月中斤人八万户，敕赐仙厨琼稍饭。什什伍伍入杳冥，妙手持天轻欲旋。千斤宝斧运化钧，混沌皮开精魄见。羿家奔嫁太轻脱，须臾蹋破莲花瓣。十二山河影碎中，轮郭重完冰一片。缥缈长悬玉白飞，坚牢永结妖蟆患。封辞何用虮虱臣，功成万古蒙天眷。一归兰路不知年，兔子花开三万遍。

      


        银河忽如瓠子决，泻诸五老之峰前。我疑天仙织素练，素练脱轴垂青天。便欲手把并州剪，剪取一幅玻璃烟。相逢云石子，有似捉月仙。酒喉无耐夜渴甚，騎鲸吸海枯桑田。居然化作十万丈，玉虹倒挂清泠渊。

      


        湖风起，浪如山，银城雪屋相飞翻。白鼍竖尾月中泣，倒卷君山轻一粒。浪中拍碎岳阳楼，万斛龙骧半空立。雨工騎羊鞭迅雷，红旗白盖蚩尤开，青娥鬓发红蓝腮。紫丝络头双黄能，神弦歌急龙姑来。

      


        飞精石为室，万岁藏不得。忽然混沌破，石鲸横百尺。山头方广开，金策凌空来。白猷双眼穴，长跪不能越。痴儿唾落饥蛟涎，新鬼旧鬼悲人天。蹋石梁，拜石耕，五百凌霄在心影，过去过来弹指顷。乌乎，石梁折，石饼崩，人间方见方广影。

      


        小龙啼春大龙恼，海田雨落成沙炮。天吴擘山成海道，鳞车鱼马纷来到。鸣鞘声隐佩锵琅，璚姬玉女桃花妆。贝宫美人笄十八，新嫁南山白石郎。西来态盈庆春婿，结子蟠桃不论岁。秋深寄字湖龙姑，兰番庙下一双鱼。

      


        道人飞来朗风岑，玄都上下三青禽。傅桑已作青海断，鳌丘又逐罗浮沉。初见蜍精生月腹，前身捣药婆娑明。还仙服食终恍惚，天上仙骸成积林。手持女娲百炼笛，笛中吹破天地心。心地心，何高深。八千岁，无知音。

      


        苕山如画云，苕水如篆文。使君画船山水里，荡漾朝晖与夕曛。中流棹歌惊水鸭，捷如竞渡千人军。渡头刘阮郎，清唱烟中闻。为设胡麻饭，招手越罗蚡。既到车山口，还过溘水濆。东盛坝前折杨柳，西庄漾下纫香芹。东村击鼓送将醉，西村吹笛迎余醺。三日新妇拜使君，野花山叶斑斓裙。使君本是龙门客，宫衫脱锦披黄斤。愿住吴侬山水国，不入中朝鸾鹄群。酒酣更呼酒，挽衣劝使君。游丝蜻蜓日款款，野花蛱蝶春纷纷。君不见城南风起寒食近，老农火耕陈帝坟。

      


        有大人，曰铁牛。绛人甲子不能记，曾识庖栖兽尾而蓬头。见炼石之女补天漏，涿鹿之帝杀蚩尤。上与伊同相幼主，下与孔孟游列侯。衣不异。粮不休，男女欲不绝，黄白术不修。其身备万物，成春秋。故能后天身不老，挥斥八极隘九州。太上君，西化人，自谓出于无始劫，荡乎宇宙如虚舟，其生为浮死为休。安知大人自消息，天子不能子，王公不能俦，下顾二子真蜉蝣。

      


        鸱夷湖上水仙舟，舟中仙人十二楼。桃花春水连天浮，七十二黛吹落天外如青沤。道人谪世三千秋，手把一枝青玉虬。东扶海日红桑椹，海风约在吴王洲。吴王洲前校水战，水犀十万如浮鸥。水声一夜入台沼，麋鹿已无台上游。歌吴歌，舞吴钩，招鸱夷兮狎阳侯。楼船不须到蓬丘，西施郑旦坐两头。道人卧舟吹铁笛，仰看青天天倒流。商老人，橘几奕？东方生，桃几偷？精卫塞海成瓯窭，海荡邙山漂髑髅。胡为不饮成春愁。

      


        睛如猫，须如茅，乌靴白简鸭色袍。元是钟山老馗唐进土，感君之赐何以酬君劳。虽生不得禄，誓死为鬼豪。老馗血食岂敢饕，宫中饱食有祆耗，擘而啖之如啖螯。呜呼若人使立朝，殿前秉笏山动摇。衔花有大耗，窃笛有大祆，肯使白昼见之而不枭？尔祆尔耗，根深蒂牢。帝王养之，既各且骄。跳河蹴陇，翻天之杓。呼呼老馗胡可招，呜呼老馗胡可招！

      


        殷有贤大夫，黄发眉双白。男女欲不绝，饮食谷不辟。四十九室家，五十二嗣息。岂是山泽癯，咽漱炼精魄。广成云道本自然，有人得之同寿域。君不见孔子窃比我彭，老彭之寿称以德。

      


        舟泊秦淮近晚晴，遥观瑞气在金陵。九天日月开洪武，万国山河属大明。礼乐再兴龙虎地，衣冠重整凤凰城。莺花三月春如锦，兆姓歌谣贺太平。

      

池妨屋地故应填，取土成池却自然。爱惜清漪添淤壤，买根归种抚州莲。



        仙人在世间，招之还可来。何用三韩外，楼船言蓬莱。飒然精爽合，偕入东华台。怖我以蛇虎，令我心死灰。叔卿忽见鄙，瑶池仍复回。已遣滈池璧，尚献新垣杯。金棺不炼骨，空令后人猜。君不见易招天上三天母，难脱人间五性胎。

      


        大唐宇宙非金瓯，黄头奚儿蟆作虬。跳梁河陇翻九土，惊呼夜半呼延秋。朔方健儿袖双手，战马伤春舞杨柳。当时天骄不借兵，渭阙黄旗仆来久。快哉健鹘随手招，渡河万匹疾如猋。白羽若月筋竿骄，弯弓仰天落胡旄。吁嗟健鹘有如许，邀我索花固其所。明年西下崆峒兵，壮士重忧折天柱。折天柱，唐无人，引狼殪虎狼非麟。空令汉女嫁非匹，穹庐夜夜愁寒云。

      


        盘皇开天露天丑，夜半天星堕天狗。璇枢缺坏奔星斗，轮鸡环兔愁飞走。圣娲巧手炼奇石，飞廉鼓鞲虞渊赤。红丝穿饼补天空，太虚一碧玻璃色。辐旋毂转四极正，高盖九重县水镜。三光不凋河不泄，天上神仙宅金阙。当时坤母亦在旁，下拾残灰补地裂。

      

逢原妙处何如，水到自然成渠。信手拈来都是，弹圆颂印泥书。


负墙结槛太粗疏，真得西山爽气无。他日棠阴无可纪，负暄曾此镊髭须。


书蠹犹堪读，囊萤亦强观。竞辰规后学，继晷匪油乾。


身世重逢舜继尧，谏垣收拾到刍荛。若无阙事关愚虑，何有微尘答圣朝。卿列骤迁妨骏颖，君恩宽许逐渔樵。江神何事风波恶，冒雨钱塘试晚潮。



        江南女儿花娟娟，五花绣出葵花圆，蹋花上下双文鸳。双文鸳，玉连琐；髻斜斜，马初堕。

      

每爱孤山静思凝，岁寒不脱柏青青。暗中参得横斜趣，不费陶潜影答形。



        周郎学仙吹玉笙，玉笙吹得丹山七十二凤之和鸣。曾侍瑶池阿母宴，座中调笑董双成。谪向人间赤松洞，洞口桃花苦迎送。南寻二女湘水头，十三哀弦不成弄。西洞庭，东洞庭，相逢铁笛铜龙精。从此吹春玉台上，丛霄不许谢玄卿。

      

买石为山任笑痴，痴翁真个似童儿。奇峰峭石勤收拾，莫使他年一篑亏。


意适舟轻飏，夷犹杂雁凫。不须凌弱水，乐地即蓬壶。



        劝郎莫上南高峰，劝郎莫上北高峰，南高峰云北高雨，云雨相催愁杀侬。

      

陟屺哀哀八十亲，渭阳念母我伤情。等为孝子终身慕，最惨婴儿半路声。已把山光占塾教，底须宅相写亭名。登亭更望芙蓉顶，吹棘风前泪并倾。



        卖盐妇，百结青裙走风雨。雨花洒盐盐作卤，背负空筐泪如缕。三日破铛无粟煮，老姑饥寒更愁苦。道旁行人因问之，试泪吞声为君语：妾身家本住山东，夫家名在兵籍中。荷戈崎岖戍闽越，妾亦更里来相从。年来海上风尘起，楼船百战秋涛里。良人贾勇身先死，白骨谁知填海水。前年大儿征饶州，饶州未复军尚留。去年小儿攻高邮，可怜血作淮河流。中原音讯绝，官仓不开口。粮缺空营木落烟火稀，夜雨残灯泣呜咽。东邻西舍夫不归，今年嫁作商人妻。绣罗裁衣春日低，落花飞絮愁深闺。妾心如水甘贫贱，辛苦卖盐终不怨。得钱籴米供老姑，泉下无惭见夫面。君不见绣衣使者浙河东，采诗正欲观民风。莫弃吾依卖盐妇，归朝先奏明光宫。

      

离群易兴怀，会面即忻对。兹岂非人情，况复是吾辈。稍稍不晤语，毣毣已心愦。世态炎复凉，画事素先缋。馀子纷珷玞，良友抵珍琲。仲方真小难，煮糜是所爱。有作窥古淡，如女洗妆黛。亦尝和宫徵，惜不听环佩。是举终当了，此事可使废。转庵传分韵，容成忆同载。肝胆徒轮囷，酬酢任瑕类。


出郭安阳漾碧波，黄流汩汩泛漳河。河滨饮水令人瘿，岸石其如腹疾何。


　　霸业艰危，叹吴王端为。苎罗西子，倾城处，妆出捧心娇媚。奢侈，玉液金茎，宝凤雕龙，银鱼丝。游戏，沉溺在翠红乡，忘却卧薪滋味。　　【前腔】乘机，勾践雄徒。聚干戈，要雪会稽羞耻。怀奸计，越赂私通伯。谁知，忠谏不听，剑赐属镂，灵胥空死。狼狈，不想道请行成，北面称臣不许。　　【斗哈蟆】堪悲，身国俱亡。把烟花山水，等闲无主。叹高台百尺，顿遭烈炬。休觑，珠翠总劫灰，繁华只废基。恼人意，叵耐范蠡扁舟，一片太湖烟水。　　【前腔】听启，李亭荒。更夫椒树老，浣花池废。问铜沟明白，美人何处？春去，杨柳水殿欹，芙蓉池馆摧。动情的，只见绿树黄鹂，寂寂怨谁无语。　　【锦衣香】馆娃宫，荆榛蔽。响さ廊，莓苔翳。可惜剩水残山，断崖高寺，百花深处一僧归。空遗旧迹，走狗斗鸡。想当年僭祭，望郊台凄凉云树，香水鸳鸯去。酒城倾坠，茫茫练渎，无边秋水。　　【浆水令】采莲泾红芳尽死，越来溪吴歌惨凄。宫中鹿走草萋萋，黍离故墟，过客伤悲。离宫废，谁避暑？琼姬墓冷苍烟蔽。空原滴，空原滴，梧桐秋雨，台城上，台城上，夜乌啼。　　【尾声】越王百计吞吴地，归去层台高起，只今亦是鹧鸪飞处。


经年充拾遗，一字无所补。岂不怀故乡，念方事新主。一朝冒超迁，循墙不遑处。宁离人间世，亦恋行在所。有亲方赖禄，有子方应举。守道在守官，奈当事斯语。


短思如枯蘖，不忘雨露滋。一朝得甘霔，牙檗纷差差。向来圯上编，敢孤老人期。至今巾箧中，常觉律吕随。风骨自难蜕，寸心恐终违。苦语迫应酬，如醉多倾攲。拟求风斤斲，庶使胶柱移。遗以五色篇，服之欲生翚。东隅纵已失，南车足占迷。堂堂豸冠老，伟论堪扶危。不妨似妩媚，正尔烦逶迤。馀事出长技，传玩争矜持。高吟有催和，好雨诚知时。疲驽惧难驾，渴骥思脱羁。行当遂远放，雁伴聊同栖。


杜宇来时忆故山，簿书丛里且闻閒。流传旧体湖山外，赓唱新声伯仲间。雨霁园林莺亦喜，风轻帘幕燕知还。苏公堤上明寒食，逸驾翩翩不可攀。


明时与物总为春，乐处陶陶即是真。胜赏不妨閒信马，名园莫问属何人。


斯文万金药，不救俗儒病。卢生谁云邪，夫子未出正。羊肠驾觭轮，鲸澜溯孤榜。噫乎吾道难，自古斗衰盛。


秉烛随者明，弈棋观者精。观者未必高于弈，只是不与黑白同死生。天上神仙何所争，亦复于此未忘情。樵夫柯烂忽猛省，却与棋仙作机警。千古未尽一局閒，岩草岩花自凄冷。呜呼圣主不弃刍荛言，弈棋复出亦必资傍观。


何年浮玉奠中川，潮去潮来故屹然。世事只随波上过，佛身元向定中圆。妙高得月天无际，雄跨看云雨带烟。孤屿扁舟无活计，又拿杨子渡头船。


唐皇溺太真，爱心苦未足。因人忆海棠，何如悟秉烛。


人艾休教采，仙丹久养成。六宫争结缕，再拜学长生。


一沐未还旬日谒，片言敢折累年囚。杜门莫羡过僧夏，多雨方愁损麦秋。


驱车日日望京师，冷雨潇潇共泪垂。一扫顽阴朝故阙，天开地辟亦如斯。


圣朝亦知贱士丑，尚许追随牛马走。圄空幸免殚拙心，材散那能呈好手。万里来归尘扑面，一梦惊回柳生肘。同僚末至得斯人，眼底轮囷曾有否。青云直上气如虹，要津立登槎犯斗。惠文安得事仁尧，吏酷自应嗤小苟。相从几何突未黔，掉头归去依岩薮。拄笏聊看罨画山，岸巾且饮淮南酒。夫君自是皎洁姿，不用沧浪濯缨垢。正恐功名自逼人，更向王畿重结绶。


莫将桃杏等閒看，栽接名窠有几般。为是开花仍结实，花供赏玩果供餐。


漆城容可为荫室，发白何由黑于漆。但闻拔白成斑句，安得反老还童术。嗟予同气仍同心，怜我年侵雪更侵。尔年少我尚馀纪，我发纵秃当投簪。顶如赤壶已无二，君有良方诚已试。正使缁鬓犹能华，未免种须逢见戏。我发非病心合医，心白发白无已时。欲将心来烦汝黑，且图百问百不知。


人为物灵钧受命，物本于人无诟病。圣远庖厨存此心，诗咏虫鱼明物性。沙噀入咏诚蠢蠢，因之演雅聊援引。此辈已分泥涂辱，吾侪忍加汤火窘。乌郎自乌墨鱼墨，如虱处发不知黑。锁管寄车墨者流，书契岂皆能作贼。牡蛎分房巧芘身，雉蛤移种陈接新。

      

黄雀不知来处所，或云海化或蛰土。秋至晚田拾禾黍，投身不知入罔罟。十中八九不计数，黄雀之死孰怜汝。汝不如搏谷并布谷，又不能快活催麦熟。农夫辛苦耕，无功食其禄。无功尚可那无厌，腹饱果然犹不足。呜呼一年三百六十日，常时安在今时出。安得山间野谷生石田，与汝饱死终天年。黄色雀，还可怜。


空餐无补愧侏儒，茗碗香炉细读书。还被梅花勾引破，又哦新句步庭除。


身名已愧凤巢阿，世念难教古井波。老觉病时终是懒，话当情处爱相过。闻閒莫惜朋簪盍，服义相将户履多。意到会能拚剧饮，与君同赋醉时歌。


谋深无位可酬功，端殿几廷礼数同。尽以四川归节制，重乘九折见精忠。平生清白天垂相，简在登庸帝降衷。万里桥头莫言远，恩波只在大江通。


暮色晓还开，残红委地堆。道如西蜀锦，何似北山莱。


一劝农家莫惰农，春来雨水已流通。有男有女勤耕绩，必定时和更岁丰。


穷当坚似亚夫营，谁似任安事卫青。欲使威仪还汉旧，未伤风景隔新亭。功名薄处书慵读，志节高边我爱听。过午尚思茶一碗，休将后蔡比前丁。


沙河塘路飞晴泥，夹道睨立如凫鹥。千夫舁石自何所，相以柝节当鼓鼙。一夫流喝相和答，声与步应如采齐。观者局蹐汗通下，彼独閒暇轻如携。此石非是装玉砌，此石非是筑金堤。不为文陛仪禁卫，定作润础承榱题。俨然一柱方峙立，何者偃植为拱枅。呜呼自昔良工心独苦，大材小用俱难取。


百念消亡不动灰，犹怜云物拟登台。今秋幸自丰登甚，底事终朝隐隐雷。


爵禄不入心，牛肥了耕稼。绿阴生晚烟，归来两閒暇。


晴即飞尘雨即泥，乍教泥滑得行迟。贪看花处篮舆舞，静得句时流水知。


慷慨中原泣夜阑，一门忠孝只南冠。来归九死赊犹易，就养一官轻底难。幕府礼罗留莫住，清时长铗惜休弹。男儿富贵寻常事，要取功名与世看。


君恩未许乞分符，三径无资地亦无。或借或资分养种，閒时趁早著工夫。


世取名科耀故乡，君家显祖屹相望。将雏近喜重偕计，有子先登服义方。著从事衫元漫仕，入元戎幕已交章。头风正待陈琳檄，熟路轻车痛折箱。


江北屯云翳列峰，江心灵雨走神龙。已拚阮子一生屐，更倚仙人九节筇。晻霭孤帆昏野渡，霏微两塔湿疏钟。何须小米模糊笔，潘令新诗足写容。


银箸有生香，叶排元紫房。更名歌九畹，课效万金方。


诗到西湖更不疑，西湖以外可无诗。孤山水月无边思，只在清香不在枝。


百里雷声足震惊，地温春近易敷荣。故人新有催梅句，催得阳和太半生。


兽名曰熊本逸才，啬夫教之驯若孩。开槛当街作险戏，寻橦旋筵能千回。负戴蹲跠时䀡睒，忽然逸出渠亦敢。啬夫当之作人立，嗟尔勇气终坎壈。问云初教本无法，祇是豚蹄趁饥乏。说似连营饱食人，努力边头厉戈甲。


开辟重华旦，胚胎间世贤。云龙时际会，星凤睹争先。天授归三杰，神谋效一编。宏谟驱固陋，馀论细雕镌。诏旨倾胪句，山呼动奏篇。干霄须造化，惟月进班联。有客占星次，逢人问日边。江湖烦镇抚，壤地屈盘旋。谈笑潢池净，生成壁垒坚。丈夫真细事，馀子敢差肩。黄屋深知切，青云宠渥骈。即归调鼎铉，少驻斸龙泉。更治今冯翊，重归旧颍川。载涂明积雪，嗣岁卜丰年。封殖棠阴盛，欢迎竹马鲜。恩波行处足，威誉向来传。此独疮痍甚，方疑雨露偏。禁通邻邑粟，费减月桩钱。斋戒逾三日，遭逢有二天。执鞭吾所慕，负弩敢驱前。


协风初转斗杓旋，即是流虹纪瑞年。甲子一周天启运，威仪重见汉中天。


龙德宫中旧御园，缭墙栽柳俨然存。秋光更向墙头发，似与行人溅泪痕。


净尽天香溢夏寒，满奁谁掷狡仙丹。洛花不逐林花老，禁药犹堪木药团。试问丁香和恨结，何如萱草破忧端。翠屏红粉腰如束，我是村中老谢安。


见梅思洛阳，何愁道路梗。见雪忆灞桥，便可心思省。仙家种玉成，造化炊粱顷。凛然孤高标，敢以尘溷请。将军有传令，遽成临渴井。王言惟作命，盍作和羹领。香色归本根，滋味岂机阱。自非泯全牛，安得试尝綮。转庵句中画，梅诗言外警。难韵有辘轳，妙语压菑眚。昨夜垂垂雨，一洗娟娟静。便觉容成圃，真是太玉境。朝来知见香，堕在区别町。不如两忘言，搔首孤山顶。


胸中扫除烟火食，笔端洗涤苍苔痕。立雪家风真第一，我欲著句今忘言。


幽人怜我学锄耰，寄与花栽一一收。莫道芭蕉失寒暑，凤仙宜夏蓼宜秋。


根随波共蔓，花更水相亲。鱼跃翻成出，微光解照人。


未点苍苔已点衣，遽辞脩竹翠相依。若教笛怨歌催尽，宁受风吹雨打稀。


红满园亭绿满郊，愁风愁雨岂天教。留将画舫临湖侧，认取青帘出杏梢。


湖边谁摘芡，轻度藕花风。贪得鸿头去，惊他雁序空。


马上征人湿拥毡，犹将愁思曲中传。向来有句真成谶，小雨斜风十四弦。


从昔游山人，留题尽名字。壁昏暮鸦栖，石腻群鸿戏。今人来更多，后观复长喟。吾侪幸闻健，拄笏致爽气。


身閒城市即郊坰，况是秋高气倍清。酬唱篇章惊句眼，往来节物见交情。重阳槛菊明朝摘，细雨檐花昨夜鸣。晚霁嘉宾不重赏，灵山空自爱嘉明。


三十三年同日喜，忆曾书札问淮堧。造朝合究三千牍，出守聊违尺五天。官舍君应思系马，家山我亦念斜川。政成的有天官列，不拟攀辕拟执鞭。


寒威逼重帏，皓彩堕庭戺。不谓晦日愁，乃有丰年喜。更长要深杯，客缓愧停己。后来固自佳，不至犹可纪。传香共分题，索笑惊落纸。摩挲玉梅瓶，冻合西湖水。


九霞觞翻湿云幄，群仙戟指嫌轻薄。海棠枝上管春晴，醉魂未醒来层城。风姨妒吹银烛灭，明月飞来更奇绝。急须巢饮添烛光，今日绮霞明日雪。濯锦江头识放翁，翁令对花群玉丛。试浇以酒添花晕，是酒是花若试问。


细看绿绕与红围，此地何曾著白髭。顾我全惊缁鬓改，羡君犹有黑丝垂。一皤博笑几同调，两丑相看莫敛眉。正使醉中巾帻堕，不妨齐唱赤壶词。


六劝农家劝北乡，北乡田少尽茅冈。早禾有种何妨种，胜似閒教满地荒。


厌绿不厌红，夺朱非恶紫。了知色即空，色空奚慕蚁。


谁念渊明载酒过，杜陵愁思只悲歌。催租岂败潘郎意，语到愁边自不多。


林塘天遗得，花木地宜栽。细纪平泉咏，挥毫落海苔。


风姿酝藉发阳和，议论峥嵘砥柱波。先见不为时宰信，孤忠惟是圣心多。两州惠爱逢人说，万里功名奈病何。期待自惭无补报，忍观埋玉北山阿。


三径虽荒可更营，归来因得课樵青。岩栖宁著高低屐，世路怕过长短亭。厚禄故人新枉句，高山流水旧知听。案头展卷勤收拾，却恐天官敕六丁。


同病齐年各老成，喜君勿药近安平。篮舆不惜寻梅过，藜杖何妨倒屣迎。潘令剧谈听至夜，刘郎新句和来清。疾行每愧穿杨手，金榜君居第十名。


剡藤分送意何如，击钵聊供腕脱书。飞动要观廉蔺气，此笺断不与曹蜍。


不剪茅茨圣不忧，虏巢宫殿切云愁。小雏似道朝廷小，复作阿房意未休。


甘罗古篆娑罗刻，岂但淮阴妙二罗。胯下桥边有男子，追亡拟问汉萧何。


拂云著句未能奇，聊为溪山且发微。过矣琼瑶烦答赠，居然怀袖有光辉。经时苦雨无佳思，几日占晴望落晖。石友不来春自老，登山临水送春归。


人但千筒汲，谁知一线通。泉今人惜重，走卒与儿童。


名山喻名理，妙处须独到。提耳从百闻，岂尽历历告。兹游太清绝，足以偿宿好。相期岁寒姿，对此松柏操。


符离东望即商山，画出江南见一斑。社稷未能还汉旧，岂容四老老其间。


土衣圆绿孕，屐齿孔方留。莫扫钱留地，应嫌薏苡秋。


岂以姻亲笃故情，最怜意气感平生。身居城市如专壑，家蓄图书得主名。满拟归田谙笑语，何期中路隔幽明。有儿万事无堪恨，待勒铭诗作世程。


格韵评量故是梅，采薪丛里冻花开。蜂衙不逐飘零尽，真似天工蜡缀来。


不怕沙头纳纳行，男儿报国一身轻。斩可拟变黄河水，却挽天河洗甲兵。


对床盍听风雨情，同胞兄弟亦何止。试于如梦境中听，雨声水声风过耳。


昔者云夙驾，杨柳方依依。今其望来思，两见秋风吹。前乎已劳还，后此亦云归。丹笔映螭坳，祥风动紫微。岂不念归美，正尔畏简书。不见居官乐，惟忧士卒饥。昔人无遗孔，后来补深痍。炯炯心独苦，所贵知者希。


不烦月旦课乡评，少日声名老更成。百里恩波东浙水，两州遗爱蜀江城。操持坚彻神明惧，精爽全归父母生。子有笔端公不死，故交零落我伤情。


虚说胡屯五万兵，凄凉无复旧南京。中天王气终当复，千古封疆只宋城。


鹊鹊飞来动林碧，喜声楂楂鸦颈白。宗伯怜予反哺情，遣赠金丹光五色。先生上医已医国，敌国长城贤季剧。胸次经纶有准绳，壶中消息有端的。地行在在即神仙，世上营营自蟊贼。一编黄石岂容窥，九籥丹经应默识。未许骑鲸游汗漫，已约据龟论夙昔。嗟予闻道了无功，粗识事亲惟竭力。苦乏大药从人觅，数溷宁能无厌斁。先生乐施微少靳，变化丹砂犹米掷。得陇望蜀安敢料，和章更枉圭璋特。名臣奏议得精本，并与寒窗资省臆。有亲可娱书可读，归养可期非怵迫。愧无好语酬少分，昨夜春官长阴德。


圣作桑弧男子志，矢人伤人岂吾事。五陵少年狭斜游，柘弹金丸矜垩鼻。一朝折节臂良弓，腰身不动马如风。背弯团月无留意，秃鸧老鹰应弦坠。书生忍饥犹努力，夜夜孤灯腕寒石。等閒拓手石五馀，真是无心事书策。诗书岂不关时须，寄语悠悠年少儿。一鹰一兔寻常事，正要尺箠鞭羌夷。


迸穴穿篱出，狸奴知几头。真能参玉版，足可当珍羞。


已近无闻半百年，枉烦明镜照华颠。湴河驿马妨乘鄣，氐宿苍龙分委天。告我三阳闻好语，验君三命有真传。预愁一字终无补，何日归欤阿对泉。


帝心端与天心合，务本先农斥浮末。冬温祷雪响交孚，急霰先声如撒泼。献花女儿弄璿玑，剪裁楚水烦湘妃。东郭先生不敢出，南枝乌鹊空惊飞。高卧从教深没屋，此是天工真雨粟。但愿四海大有年，无田可耕宁己独。诗翁爱日亲年高，时时梦里见三刀。男儿盍洎千钟养，蹴踏起舞听鸡号。勋业欺人头易雪，化工于汝难私燮。满酌长歌白雪吟，下里阳春讵有别。


故人有诗仍有屋，囷里无禾鼎无肉。可怜驱去傍人门，阶下苍苔孕寒玉。


已是于思去复来，自惭无补效涓埃。粗官只合供烦使，昭代惟须急异才。名士不应诗作祟，诸公方拟管吹灰。且容一舸江湖去，庐阜烟萝锁碧嵬。


淡交如水足生平，晚岁烦师托石兄。曾解点头听半偈，定能发笑验三生。丛林住遍归来好，长物分将过去轻。闻道肯为邻舍佛，锦衣只在雁山行。


眼底男儿隘六区，似君豪气有谁如。中原赤子头今白，天下苍生力未纾。北阙有书流涕上，西山无地带经锄。共谈世事何时了，劝子加餐返故庐。


湖山远钟鼎，往往属田舍。公自得盘洲，湖山买无价。


贵公宝研如宝璧，书生摩墨但摩石。有文无研正不妨，有研无文亦堪惜。渐老祇愁才力尽，片歙拳端宁不靳。吾家面样什袭珍，色如马肝肤理润。昔言眼为石之病，此论不公吾有證。星辰在天珠在渊，此石睛光鸲鹆莹。文字之祥吾敢颛，郑侯一见心拳拳。百年石交吾与汝，更有甚者吾当捐。儿曹旁观俱唧唧，儿曹莫痴翁岂失。郑侯自有无价珍，持献于人吾惴慄。愿侯珍研如所有，少时光芒须逼斗。会看落笔中书堂，却试玉堂挥翰手。


并目莲房并根藕，流传乐府已稀奇。平分叶叶红兼白，绝忆公家瑞绿漪。


弟兄为师友，晚岁共三径。室迩伫远思，东风吹鬓影。


我句芜陋质，聊学捧心病。君诗婉娈容，毅然色更正。唱叹朱弦音，流喝清池榜。足亢江西宗，它年耳孙盛。


一夜飞花满帝城，晓看玉殿月笼明。紫宸拜舞山呼了，都道郊天管定晴。


忆昨同舍时，爱子志尚坚。研穷非口耳，点勘分乌焉。读声锵金石，笔思涌漪涟。合并几寒暑，分散如云烟。家虽才咫尺，见且无夤缘。甥馆闻徙居，我屋欣接椽。乃以随吏鞅，而叹抱遗编。嗟哉燕鸿隔，漫尔夔蚿怜。三年阅黄榜，万选遗青钱。祇擅文场声，不上吏部铨。儒冠未为误，洛诵方流传。夏果烦送似，唐律仍灿然。为墨贻古作，如珠出深渊。书生均老丑，嗜好相后先。亦有大禹圭，未许蒲氏贤。何惜遗久交，相得真忘年。久知铁为研，更以心自鞭。矧古传毛颖，端合遗陈玄。落笔看馀万，斗酒须十千。虽无兰亭茧，愿助韦郎笺。古今一俛仰，人墨相磨研。有无要相通，唱和聊成篇。我今辟三径，门开西一偏。已过中秋月，皆为晚凉天。何妨对花下，取笑同樽前。第惭葵卫足，欲愈犹联拳。


雨洗秋光滴夜凉，斗牛河汉绚文章。明时不宝埋光瑞，应有真贤为发祥。


鸰原分派住松山，溪绕山围屋数间。今少蓬成今宅相，旧将军写旧堂颜。移来城市真堪贵，才混嚣尘便等閒。教子教孙风月夜，琴书声里水潺潺。


种药怜苗润，分畦戒蔓滋。休藏肘后法，医国是良图。


奉常如僧逃火宅，天与渊泉谁识测。我今亦是閒散人，何日跻攀临峭壁。


奇峰疑地胜，勒驾恐山灵。何止管中见，全窥文豹形。


弟官辟廱邻藏室，肤如凝脂眼如漆。人言自是仙中人，何乃反求还白术。少年苦学知苦心，心为发根宜早侵。黑间见白犹堪镊，白既还短难胜簪。我老闭门师不二，病足挛拳百药试。草玄尚白从客嘲，摅尾奋鳞任宾戏。我闻医国为上医，子方诚良盍济时。百二之名殽函固，谁与问津君当知。


笔冢前头几泣鱼，笔耕无获匪才疏。寄将毛颖烦为传，恰值虞卿正著书。千兔难酬终送似，两家托契更谁如。词章老去输豪放，琼玉从君要佩琚。


剥棕堪覆宇，代瓦胜诛茅。有酒论奇字，无心赋解嘲。


隔水寻幽妙莫传，一年胜处是春前。纵饶烂熳春吹却，犹得残香伴鹤眠。


几因护客数登临，怅望神州久陆沉。今日登临身是客，经行应切此时心。


玉甃银瓶千尺清，唤回玉色谪仙人。沉香亭畔无消息，付与扬州十月春。


冰盆缲丝千尺长，雪花玉色无晶光。机声札札逐羲御，百襄一一输文章。素姿已是随时贬，妖茜娇蓝还点染。东邻巧妇斗痴妍，对刺文禽相掩冉。衣裳颠倒那得知，但见新行胜旧时。倡优却得被后饰，汉庭只集书囊帷。君不见古来志士多惨戚，古貌古心少颜色。


道林访幽栖，羁怀惬所尚。岳麓振前策，盘纡得夷旷。向来北山移，无物辞嘲谤。见此意豁然，泉声助悲壮。


有德天同寿，无为日更长。每逢端午节，双上万年觞。


养亲感卧冰，慕亲悲履霜。眷兹母孙情，胚胎炳前光。先生一奖励，吴氏增激昂。至今诸孙行，如立严师傍。躬行斯入室，言辞特滥觞。当时五子名，佩服讵可忘。省也滋拳拳，何止升其堂。


三劝农家敬主人，种它田土耐辛勤。若图借贷相怜恤，礼数须教上下分。


浮玉飘香别绪多，缓流溪水浸铜柯。先春有意春无意，春奈千红百紫何。


一段奇中无尽意，西湖风月契三生。只今扁榜成佳话，它日寻诗有旧盟。得失鸡虫何日了，去来凫雁逐时更。痴儿尚欠梅花句，已拟长歌出塞行。


植蔬常匝圃，酿酒仍满瓮。便觉三公轻，更将德本种。


浊醪青蕊作重阳，才入开炉月果良。佳酿遣销彭泽恨，好怀肯对马军尝。清新有句须留待，风味如君不可忘。只俟高轩共杯酌，四时岩桂尚能香。


一笑筠斋同集客，眼看荷花笑中坼。未说赏花先赏叶，破晓清香晨竟夕。了知出水非雕饰，乍觉临流似涂泽。多情落日助酣红，争媚清漪动寒碧。其间得意谁最多，几个文禽不容只。锦鳞似梭跃流黄，雨盖如镕倾大白。同社持觞聊破戒，行令传花非俚画。昆明撑舟真锦渡，太华如船俨仙籍。明朝定尔传新篇，今日袖然有诗伯。诗来忽起西湖思，我辈已觉蓬莱隔。忆曾画船作夜游，亲听菱歌和露摘。南高北高祇在眼，长桥短桥频泛宅。挂冠神武吾盍归，奏篇未央君盍适。便应献策取貂蝉，焉用孤吟和蝼蝈。功成五湖有成例，全赐西湖底分擘。回视筠斋乃坳堂，岂须更许渔争席。红莲绿水姑相娱，明月夜光成浪获。当暑清风诵三过，真是双清泯心迹。


篮舆轧轧上梅桥，玉照崚嶒入望遥。梅与主人俱旧识，一年诗兴又相撩。


入秋逢节重星车，今闰中秋有折磨。夜夜银河映牛女，稍凉相过望君多。


仙家乐事有常程，不写羲经即道经。春日渐和风渐暖，不妨排比冷泉亭。


擎水端如治大兵，儿曹何事解关情。等閒戏剧休成恶，两个俱双莫挠清。


画史何人更姓吴，梁园重与续成图。晴泥正好一犁雨，归思还先六幅蒲。院锁馀寒春力峭，书残午后客情孤。新诗剩喜相料理，已觉胸中隘五湖。


阶药留春逗晚寒，鬓丝敢傍脸霞丹。肯分骑鹤红千叶，喜见盘龙绿一团。妖格流传如有恨，狂香横出亦无端。慇勤为换瓶中水，排比窗前两行安。


径扫苍苔磴拂埃，山房今日为君开。丁宁杜宇莫催去，正要青山歌朅来。


有家堪作茧，学圃甘抱瓮。此生足三眠，以外均一梦。


山庄寂寞信惊猿，鹓鹭行疏亦断魂。持节过家天借便，引嫌得请帝疏恩。湘云开处峰峰好，谏纸藏来字字温。只恐夜深思贾傅，长沙宁久驻轺轩。


半夜月明晨起风，不眠附火鬓搔蓬。窗虚洒急疑霰集，閤暖香微知菊丛。便拟南枝开摘索，只愁卯酒醉冬烘。行吟真爱亭前路，梅蕊已如椒子红。


亭成秋日榜春风，岁稔时和荷化工。佳事感伤多白发，壮怀突兀祇孤忠。汉兴即有中天运，吏惰元无辟地功。只把春风宣圣化，物华都在发生中。


官閒颇成赘，习懒积怀歉。古井无复波，寒灰岂能焰。苟且信自惭，奔竞亦良厌。学道无新功，但觉益友欠。夫君圭璋姿，表里绝瑕玷。瓦砾诚可羞，温润得渐染。向来三语称，吾里怀窥觇。名谈造根柢，高文在铅椠。转首十五年，天庭久宜掞。胡然慰穷愁，相逢古天堑。治中员外置，缩手靳韝䪜。从容国医旁，出语即中砭。邂逅秩云满，萧条理琴剑。炯炯幽者兰，林深守孤艳。宁受萧艾欺，忍使薋菉僣。谁欤功名涂，由己拯昏垫。小草非远志，臭味真有忝。羞杀东方生，饥死更求赡。因君动行李，令我起归念。西山有石田，努力事耕敛。


石兄兄石不兄钱，卜筑山边复水边。位置亭台依茂密，剔疏岩壑听潺湲。拂云脩竹还通月，擎盖高松不记年。预恐陶君回俗驾，拟乘下泽疾驱前。


教子全功次第成，吾乡钱氏窦家声。善根植得桥梁固，心地均教役使平。铜墨远从欣养志，银绯勇返了遗荣。哀荣寿考无堪恨，行道称嗟泪自倾。


一缄书札故人情，中有新诗字字清。邮置传来心已醒，秋镫读处眼偏明。扬州路近帆能疾，瓜渚潮来水似生。少驻星轺问遗俗，春风生帐有诗呈。


年逾卦气易身营，除一君犹鬓发青。岂但文章难匹敌，只量筋力敢秤亭。诗如博弈聊贤已，调似渝歌且易听。除却吟哦无一事，斋心惟敬六神丁。


感君亲与爱相兼，世味谙来已属厌。惠我西湖甜苦笋，为言无苦只知甜。


崔嵬吾肺腑，面目似庐山。江上风涛稳，扁舟得往还。


采实傍春山，成蹊邻露井。和峤难责钱，计核破莫整。


玉川梦事不纷纭，一树相思正忆君。君若移舟来问讯，莫教惊动一溪云。


松风翳漫漫，涧水声潺潺。中有无尘公，飞鸣相往还。


打鸭惊鸳起，忘鸥得鶒驯。世间能去我，物外总输人。


读书岩中范武子，尔有此地何时归。岩边有石不可煮，世间万事巧相违。


罗浮映挂綵，富览游兹亭。地非南海峤，山结北斗城。双鳌插奔澜，万峰若屯营。往复信潮汐，日夜归沧溟。沙涨陵谷移，水落洲渚横。谢客纾目力，郭公参地形。夫君有心哉，象纬罗中扃。


梦蝶驱除枕上，惊鸿约略墙东。石裂岩前积雪，角咽城头晓风。


风雨满城佳节休，诗翁强项觅因由。不须闰九方为节，眼底黄花即醉游。


江南春讯漫年年，月下推敲句未安。好语得来元不易，爱花开后却无难。霜晴屋角偏先暖，雪色枝头已破寒。为向催梅居士语，杖藜肯复过苏端。


不比寻常梦阿连，山中真个著行缠。野花已放名花未，回施风光与少年。


暑风翕翕树头动，吹过井梧方是凉。拂拭桃笙阴处卧，谁知我亦出羲皇。


赋花必花指喻指，花若堪谀亦堪毁。转庵赋梅工赋影，祇竟吕刑元是甫。节逢五日赋榴花，拟别甘酸亦良苦。犹之论画先论形，形似丹青谁不使。岂知雪里有芭蕉，满壁沧溟本非水。方皋相马群自空，梓匠挥斤风即矩。续弦何处觅鸾胶，起死底须求凤髓。榴花可玩不可食，昌歜无甜人自喜。肯将粉泪匹红巾，眼高一世坡仙取。花事方殷催结局，还许殿后吟些子。


案头故纸积如山，春去能无半日閒。已约旬休同此集，预愁阴雨在其间。时清不禁无何饮，昼永从教竟日还。只恐扁舟成拔宅，同游无路可追攀。


梅风拂拂动薰弦，久雨休疑是漏天。有客方怀吟泽畔，无楼那得住山边。添香遣日愁难破，换韵传诗喜欲颠。犯戒成章贤博弈，门人已废蓼莪篇。


一水经行昔饱谙，故乡真似是淮南。杏花岩畔春携酒，杨柳堂前夜驻骖。邻境不停科甲马，吾民常喜足田蚕。风谣物色堪诗句，饯客归时问转庵。


人言风从虎，风岂虎所出。吹万生一虚，石兄故无物。


圣门教人亦多术，由也升堂未入室。颜虽在寝犹仰高，火就水流随燥湿。但见终日不违愚，岂知庶几介如石。陶溪昨以崇名斋，欲予隶古诗记实。今晨忽见转庵作，名与诗高同起日。崇斋少学用心苦，晚乃一扫科举习。霜降自然知水落，道损都忘为学益。一从崇卑悟师说，心已沈酣全体易。书扁外和转庵诗，不待形容有润色。忆昨尊公期类予，似我颛愚有何获。老惭才衰惟钝迟，感君肯赴同襟期。闭关却埽门植榆，不妨倡和来埙篪。


天借琳琅镇上流，西风作意送行舟。去看岘首何因感，遥见长安却是愁。平昔勋名期带砺，向来谈笑饱貔貅。轻裘少展筹边略，归问君王觅酂侯。


生绡未展已生凉，白白红红映两厢。赖得转庵先著语，几成虚送许文昌。


往分南国戎夷问，再入中台宇宙和。狡兔漫为三窟计，长城只倚一贤多。


江南驿使是知津，剪送琼枝裹绿筠。触发家山春意思，唤回天地雪精神。护持惟有壶瓶水，映带全无几案尘。一夜梅坡清入梦，不妨持恼谢岩人。


水南梅花光似雪，扑地香风喷鼻裂。诗人不来岁华晚，寂寞岩扃那忍折。一朝移向凌风前，雕栏碧甃生寒烟。聘以新诗寿芳酒，洗空遗恨春溅溅。住山多时识幽洁，行到台边忽凄咽。故园萼绿正相思，冷却东皋半犁铁。


底须屏障写天吴，绝境横前与画俱。两塔屹波流不去，千帆破浪远如无。空明水月光争媚，开阖云山妙莫摹。扁榜首蒙摩诘句，小亭从此有诗图。


五劝农家劝善良，冒耕逃绝更思量。官司既许从今首，好与儿孙做久长。


路上崔嵬断复连，危亭却立虎溪边。石梁架厂疑无地，岩窦梯云欲近天。客子诗情专物色，老僧禅悦解行缠。亦知太与尘凡隔，时遣钟声落市廛。


肠日九回谙世路，肱今三折悟良医。戎郎何自知贫好，却是归来远客知。


弄晴斜日展仍收，一向寒云凝不流。次第今宵还是雨，自添香灺煖衣篝。


王君圭璋姿，宜在条理科。妙语天发成，莹彻非砻磨。宗庙要琬琰，世岂无卞和。顾恐太分明，颇觉瓦砾多。


此君已可人，更著水石映。水禽穿林来，相呼复相应。


淤泥生净质，妙观起凡心。少见人间瑞，谁栽满涧浔。


南国枇杷熟，卑枝结子多。一双拖白练，飞堕绿林阿。


拂拭沧波远接天，摩挲乔木老生烟。题诗作画人何在，万古蓬窗一觉眠。


诗翁作意与春期，寒食翁来春合知。不是春工浑忘却，好题诗是雨游时。


鹏鴳逍遥各适，猿鹤惊怨何知。有瓜得东陵种，无文烦北山移。


峭节虚容物，清标直中绳。杖有削圆厄，提携先模棱。


试听剥啄莫寻推，竹院来过更有谁。紫凤迎门披裋褐，小龙入臼破新规。映空白鹭排青障，照水黄鹂点碧漪。春去自应留物色，眼前何事不供诗。


心竞事未已，趣了计有馀。彭泽八十日，便可膏吾车。趣时方枘拙，涉世孤舟虚。君无攻我短，政尔吾太疏。


传闻有约过包山，节遇天祺得暂閒。便有啼莺迎柳外，不妨飞蝶导花间。东吴壮观随潮长，西洛风光指日还。独恨微臣无补报，勋名分寸盍跻攀。


君诗纪律似坚营，气王东南帜赤青。涌思急于流峡水，疾驰快似速邮亭。想当惬意须频读，说与齐眉更喜听。击钵工夫胜刻楮，卖文却笑隐吾丁。


随意篇章落海苔，琼瑶欲报不知裁。青蒲细草来斋几，白雪阳春走皂台。梦里勋名槐是国，閒中活计芥为杯。吟哦蒋径潘江句，浅白深红手自栽。


太华山头有古柏，宿柯成铜根化石。自从出地受雪霜，直到于今几千尺。向来移种向中州，挽之不动艰万牛。根连玄圃渗七泽，凤凰将雏鸣上头。春草寒花几衰歇，枯蔓朽株风屡拔。岿然此柏安如山，匝地清阴覆椒樾。不辞孤立成大厦，匠石踌蹰少须暇。


惠我诗章有琢磨，传家学力见功多。恍惊社里摛文手，夺得天边织锦梭。竞约芳洲容与戏，预欣清夜醉时歌。熏蒸浪泊看鸢堕，不念垂垂老伏波。


五月征行思竹院，半年赓倡负松庐。水西风月分归后，巷北交朋过访馀。携具洗泥曾醉否，逃禅得句定真如。涉斋终日攒眉坐，正赖清新为起予。


银潢快泻天无声，秋光漾出圆蟾明。玉关晏眠柝不惊，筹帷坐见万里情。健儿饱食细柳营，猛将思奋抚剑鸣。摘试一二来帝京，表里百万皆精兵。此时崧岳风更清，寿酒消得如渑倾。天子神武恢八弦，一贤制难真长城。鸿钧对斡三阶平，珠连五纬荐玑衡。天开地辟霖雨成，中书之考远作程。回视万卷纷拿撑，一编自足垂勋名。书生脑脂眯短檠，莫耶挂壁吼长鲸。相公办取崧高行，不惜携之上峥嵘。


平坡软草细芊芊，碧树遥枝绿荫圆。羊豕自如知饱后，牧儿箕坐得安眠。


清凉山中冷难宅，中有灵渊人莫测。划开神秘奉常君，万丈寒泉贮穹壁。


从事青州初入幕，子墨梁园新有作。春工试手欲成妍，滕六蜚英良不恶。初看到地润却无，旋喜积威乾更落。铺檐羃砌遍匿瑕，压瘴埋蝗广求瘼。蓝田种玉夜生苗，吴娃擘茧朝盈箔。认巢无处疑昏鸦，敛翅有踪惊瘦鹤。一庭柳絮漾东风，千树梨花醉西郭。犯寒觅句觉诗清，贾勇行杯疑酒薄。颇烦造物相料理，顿使幽怀渺绵邈。回看稚子失啼饥，想见田家尔应乐。


种树还如种善根，自须积累付儿孙。从人觅得能多少，争得成阴便满园。


山前老石碧巑岏，山后萦纡洞府宽。妙处通行随步武，到头平坦上团栾。宝钟池秘金为奏，甘井天成玉作栏。古怪洪阳清石乳，平章留与后人看。


广平心肠铁石，姑射肌肤冰雪。共令索笑求诗，未免婴情驾说。


纶以筠名斋，种筠当掩关。爱筠栽竹易，见竹知筠难。竹以筠为本，筠居竹之间。希筠岁寒操，追筠古风还。筠中听瑟瑟，筠外泻潺潺。人与筠俱胜，筠随境共閒。


两年贰郡半专州，濠上鱼涵惠泽游。慨念中原变荆棘，图成外国别冠裘。故宫禾黍悲清汴，落日风沙惨白沟。汉节提携曾记别，居然展卷涕横流。


人物吾乡行秘书，功名末路坐题舆。只教副墨传蛮徼，不得雌黄到石渠。临事孰如仁者勇，著书犹是道之馀。推尊文行铭辞好，无愧当年叹起予。


补天立极寄何言，媲德同归太极尊。德寿宫中康寿殿，春来别有一乾坤。


南浦太丘潜少微，非隐非吏嘉遁肥。转庵相与菊花期，黄雀乃得诗发机。诗则高矣物甚卑，物惟所遇知音稀。黄雀幸甚逢斯时，菊因东篱桃左扉。吟成虽佳不疗饥，黄雀头颅万里飞。两语如露蒙晨晞，后人往往悟昨非。转庵识破花拈枝，勘遍诸方漳南归。爱诗爱字沦肤肌，知我愈觉成相违。同病亦谓投閒宜，老婆心切一手挥。长篇险韵铸出之，涉斋自讼识评讥。不待见闻方觉知，覆盆一旦遭赫晖。平生此段诚大奇，愿言稽首长归依。为能忍辱偏慈悲，东山久别思蔷薇。生处放熟非过为，岂须圉圉才见几。宁受校人当面欺，诗坛受降曾怖威。床头置易甘成痴，虽匪颜徒窃愿希。今见菊花更不疑，牵联黄雀为匹妃。南浦柏梁一字师，转庵拨动关捩危。琴鼓不鼓无成亏，前言戏解小郎围。


颜里常春鬓已秋，抱琴时与破牢愁。自言旧曲都忘却，弹未终时且罢休。


九酝耐留春，檀心娇未吐。须结舞霓技，怕作行云去。


长圆宜有缺，久晕讶无风。留此一轮满，须知万古同。


晓来微雨弄新晴，晚看蟾光一掐明。学语小儿争祝颂，相公长似月初生。


过却黄河有魏河，燕山直下有通波。不须图写山川势，它日因粮省橐驼。


楚望巢云处，长怀曩寓居。飘飘欲仙去，渺渺复愁予。


去岁来时恰犯寒，枝头未放雪漫漫。一年鞭影红尘里，犹得西湖立马看。


建章万户及千门，博物如君自不群。入幕向来争论荐，鸣琴此去定知闻。官惟作县堪行志，闽独于盐害未分。剖竹乘轺同臭味，愿求长策献吾君。


石人犹自立蒿莱，拂读残碑字字哀。邻冢已浇寒食酒，野风分送纸钱来。


师住一庵几何年，山深更过灵隐前。遗我江南几张纸，中有寒枝真契禅。


乾坤长物门阑客，会计丛中委吏身。拟算中书都几考，直须东海看扬尘。


登临休作楚囚悲，遮莫人心知汉思。畴昔百闻今一见，勉旃报国在男儿。


竞春人去客苔侵，喜对安仁理玉琴。百尺游丝非助我，一声啼鴂是知音。湘桃作意红兼白，碧柳随宜浅更深。昨日胭脂今日雪，可怜墙角两来禽。


每忆山居气味长，梅花时节只清狂。若教玉鉴堂前看，认得花光是玉光。


杜若青青湘水深，长官为政见瑶琴。飞花几度春来去，行客自如人古今。天池百年供旅寓，江山一色费登临。楚峰驿伴湘中馆，更有高楼待赏心。


自有中兴太学来，我公今始拜公台。胚胎元气真难事，五百年间命世才。


阖辟乾坤迥，甄陶物象新。舜弦熏入治，商鼎味还淳。天贶方垂节，崧高已降神。清明开造化，精祲下星辰。谦损祇缝掖，尊严绝缙绅。怯惟闻己过，勇岂逊师仁。补衮工夫细，垂裳宠渥频。热官无倖位，寒士有通津。水旱犹亲奏，封章要广陈。栋梁须偃植，海岳待涓尘。自昔观前辈，于今迈等伦。调和全玉烛，鼓舞在洪钧。薄海归洪轴，中原望帝宸。两宫三圣日，四海一家春。少倚遐冲折，重看寿域均。无官酬竹帛，有节拟松筠。晓日驰中使，流霞出九旻。敬为丞相寿，恭上太夫人。盛德宁无种，长年宛似亲。小人因有母，惭愧器轮囷。


自庇槐阴影更重，悠飏午梦半醒中。已看新绿看浓绿，不爱深红爱浅红。


南浦家庖亦烟火，何事胸中太潇洒。少提笔力老更坚，不信昏金徒巧瓦。一官姑混录录中，三生岂是悠悠者。秋镫夜课阿戎读，高筑诗坛洁莲社。人传绣口仍锦心，我诧琼杯并玉斝。阿戎官学两俱长，金固在镕非跃冶。转庵忽传分韵作，咳唾珠玑来笔下。挽回巫峡使倒流，快注银河见高泻。敢陪驿骑策疲驽，绝喜风樯追阵马。爱诗未足老犹贪，染指更尝犹靳舍。祇惭狗尾聊续貂，安得曲终成奏雅。吟哦未了忽开予，拟约凭高共纾写。


六出雪中宜，春藏向北枝。巡檐时一笑，玉笛且休吹。


与民三载幸相亲，试邑何功得庇身。他日去思无可纪，较量惟只有清贫。


新月当沈钩，香芹抵垂饵。矶上坐移时，水清鱼自戏。


烟蓑不尽四山青，古道长将古意评。辟谷久知疏药裹，纂言今见满书檠。尧年请祝新抛隐，宋范争抄近荐名。圣世埋光那可得，清台恰奏少微明。


昔因淑节叹男儿，今愧男儿竟未奇。携累乞灵无可祷，只求晴霁乐丰时。


圣时下士若卷阿，鸿笔词源走万波。南省只教韩愈到，北飞犹障禹门过。男儿器业偏成晚，夫子才名独患多。地辟天开知有日，中兴宜颂更宜歌。


心起五湖兴，身轻一叶舟。个中风雨夜，不用转船头。


殷勤春事尚弥旬，岂是榆钱买得春。映水残阳开句眼，满园新绿庇花身。论文把酒交情旧，对弈忘机局面新。信笔题诗无好语，多情乌鹊喜声频。


小树生荆棘，棠梨结子幽。白头双野鸟，相对菊花愁。


布地黄金间碧疏，归依大士摄心初。功名骨相元何有，身口业中除得无。


朔风动地天欲雪，涧底孤松定皴裂。忆梅已觉肠九回，赋诗敢爱肱三折。帘疏香细度云前，想见娟娟媚晚烟。主人吟哦伴幽独，醉墨不惜花袍溅。人与寒枝共修洁，未遣调羹笛休咽。贩马江头得句回，踏破蟾光敲镫铁。


入泗行来汴似梁，坝成灵壁水全枯。汴流可遏从渠遏，思汉人心遏得无。


受敌词章八面全，庆元书诏四方传。星辰听履聊纡步，笔墨论功即化权。将母愿为符竹计，投诚径缴冕旒前。暂烦明月双溪照，两两台星尺五天。


天数已周花甲子，中原合见汉威仪。极知庙略归樽俎，倚看元勋上鼎彝。


苍髯老气已雄豪，偃蹇连延结虹桥。当暑含飔时瑟瑟，底须屋角相风招。


一水弯环抱县流，水南物色总清幽。案头故纸看成叶，眼底青山见即愁。夜唤扁舟乘月渡，静听鱼网沥波收。忽思孤屿中川畔，满意秋风落钓钩。


常日京华薮泽思，六年身悟画中诗。须知妙处无今古，得画还如听雨时。


衣钵欧梅无别峰，天悭发处妙屠龙。琼瑶有句传商鼎，金石留声在蜀筇。三叹少曾赓俚曲，五音全得列编钟。末章压倒君馀事，不道承家有愧容。


寂寞栾城顿食迟，令君跪告簿尤危。固非鸾绶身栖棘，可忍鸱巾首告笞。


与物风迎浪，澄心月印湖。床头不须易，本自一尘无。


似雪味能珍，肌肤雪后身。花香还胜雪，未信雪如人。


玉勒金鞍问宝装，少年有意竞春忙。不妨系日宽门禁，安得长绳尔许长。


湖山本为吾侪设，家世今为隐者居。岁稔石田犹可饱，诗成霜叶正堪书。因观后进鏖勍敌，肯访閒人款敝庐。醉觅扁颜吾敢靳，和篇曾枉百砗磲。


桥梁显刻认中朝，仙迹遗风不可招。唤作沃州人不识，今朝只过赵州桥。


荣枯翻覆手，生死出入息。那将有限身，苦作无俚画。譬彼三眠蚕，已足三食力。作茧聊自藏，随化各有适。石椁翁固痴，锸埋儿作剧。忆昨办同穴，物理念终极。斸地号茧窝，开径延友益。今闻梅山作，真得曹溪滴。袖手将诗坛，忘形规寿宅。达观接前脩，美意非毒腊。智愚虽相较，今古归一识。何当访此老，同为逆旅客。


越境张旃入泗州，隔帘翁媪拜含愁。可怜万折朝宗意，误尔尸臣死亦羞。


三衢三杜人能说，我亦曾窥仲叔间。软语接来真有味，好诗吟到祇如閒。名场偪仄云垂翅，泽国冥濛雨蔽山。不有客楼何地著，可无尊酒破天悭。


半生经吏竞分阴，奏牍三千几汗青。技到屠龙从俗笑，志存流水有人听。故园勋业千株橘，世路生涯一草亭。却笑刘商长得醉，为无管属爱浮萍。


莫想思堂想表勋，庉村佳处正相亲。花时不拚聊中酒，虚过清明箸莫人。


龙楼问寝正鸡鸣，玉佩丁东晓气清。春入椒房偏起早，三茅观里未钟声。


鸢在青天鱼在川，马牛谁络更谁穿。过求敢问君平卜，只问皇家一统年。


绿垂朱雀柳，双燕不胜春。泥落空梁语，之人竟杀身。


襄阳耆旧流风在，幕府文书并省馀。勿以脩涂愁泛宅，不妨胜处憩安舆。碑存岘首堪怀古，诗忆槎头匪为鱼。万里功名从此始，勉旃声价百砗磲。


海棠宁莫种，种须千万株。濯锦江头锦漫谷，斧斤不赦如薪枯。乍逢樵人莫逢杨氏女，遗恨年年泣朝露。杨氏自媚昭阳宫，海棠自映扶桑树。山城幽独逢坡翁，一洗千载尘埃蒙。张园锦障人所惜，醉里看花尽英特。酒满衣襟花满裳，只许茶铛近笔床。顾影鬅鬙醒还卧，乌巾正堪漉白堕。只恐明朝雨霏霏，花雨征帆各自飞。休论长篇与短韵，且与春风写音问。此人此句皆可图，底须紫凤并天吴。


立秋三日天气殊，凉风渺渺舒郁纡。少日第拄西山笏，暇时惟汎会昌湖。投老身登华盖顶，度堂面直莲峰炉。长江回抱若裹玉，明月荡漾如怀珠。楠溪大源小源出，樟浦早潮晚潮俱。凌空笔架呈挂綵，出海金轮看浴乌。中川蚌胎非妩媚，港口螺浮疑虚无。何以得此江山伟，若有相者神明扶。了知无一可云补，其敢有二当何诛。故人相逢笑颠错，生涯不解先膏腴。且同野叟共尔汝，免以前衔相唤呼。看山未觉迷老眼，报国终愧全微躯。斫竹特为三益径，把钓倦作扁舟图。乃知绝境真妙绝，强名孤屿何尝孤。凭栏聊欲须款款，飞帆正尔来于于。明朝此兴定不浅，但恐劳苦肩舆夫。


洞庭青草碧相连，使节经行别有天。又辍谏官湖外去，要苏民力未央前。一枝腊雪边江驿，百丈春潮上水船。小驻轺轩私雨露，司存及早侍甘泉。


虚庭摵摵撼梧楸，黄卷青灯字字愁。说与西风莫萧瑟，年来诗思不禁秋。


篇章足可慕渊明，其奈田无二顷耕。甥馆久居谁厌汝，客涂远问我怜生。湘山物色留新句，使节绨袍有故情。并语郁孤东道主，春风吹梦到容成。


兴来把酒杯，径欲连台拗。聊用资吟哦，岂谓贪醉饱。晨起秋思清，茶罢诗肠搅。筠斋伫远思，诗筒驰速巧。饷我晚田雀，如鹰初脱爪。惠我长城句，如栋略无桡。雀命虽甚微，饥驱亦良挠。何异不农耕，而乃窃禄稍。哦诗思陶谢，论交怀管鲍。只消寄诗篇，断不厌煎炒。


暖律回枯荄，春阳发寒梗。梅根有特操，花事每先省。分苗本十洲，孕玉可千顷。松篁纳深交，桃李绝奇请。冬居姑射山，下荫太华井。幽栖有心赏，巡檐常笑领。相对各忘言，岂但无机阱。诗虽道未尊，技可造经綮。孤标固洗凡，累句自无警。转庵诗家医，妙剂即苏眚。元方诗家禅，默参惟打静。欲离香色想，恐堕人我境。昨夜来朔风，吹香过南町。小解作浅语，醍醐欣灌顶。


玉川清苦更清狂，一夜相思不可当。解道是君看亦好，不然白地断人肠。


辇却民财积上京，民贫政自不关情。琼台要筑犹馀事，何况桥成夺玉名。


买宅慇勤为海棠，却因改筑遂移将。前园褊小邻迁次，好补霓裳断续行。


宁少公荣莫少车，良辰僧坐笑砖磨。诗翁不至惟诗至，好句虽多恨亦多。


桥上所经过，秋成正乐郊。儿童惊衮绣，丞相只衡茅。


论研当考石精微，观人岂计体瘠肥。歙溪入浙无淹期，刷丝罗纹如出机。比并端坑终品卑，就中古端见尤稀。难得已叹承平时，长绳束腰下岩扉。宿粮腰畔不救饥，凿深泉眼迸若飞。浸淫竟日无光晞，轻生重石不悟非。石工传业犹孙枝，我售古璞千金归。璞虽云石玉为肌，信手得墨无拒违。事忙行草取次宜，才衰笔老无发挥。顷见邓友辍赠之，质粹材美不可讥。契家有子吾所知，文章光焰期腾晖。不妨怪怪仍奇奇，酷似牢之惟舅依。嗟嗟尚怵霜露悲，循陔自苦躬采薇。读礼以外将胡为，力学报亲其殆几。学非有厌书非痴，有志于上皆可希。彤庭对策决大疑，制草说命周南妃。玉堂从容有馀师，古来孽子操心危。勉旃无令一篑亏，万钉要看黄金围。


昨夜西风入楚扉，登临游子倦将归。璧廱未顿新书笥，锦里还寻旧钓矶。平世勋名赊马革，男儿贫贱且牛衣。傅岩词客如相问，说是今非昨更非。


山花压溜水通池，时有幽禽自在飞。日脚忽随云脚露，钟声恰与梵声齐。


玉蝶正开时，绿稠红渐稀。移将永嘉种，梦逐漆园飞。


藏六自为巢，巢莲岁久交。支床犹耐辱，曳尾敢辞嘲。


此驿阅人多似我，于湖去后有谁来。诗留版壁经年在，门对岩扃尽日开。天上有文修白玉，人间无句对苍苔。相逢莫问滔滔事，荷蒉曾过有意哉。


涧叠裴公石，杯形鸱子船。乘流欣遇坎，结网胜临渊。


金沙安敢齿酴醾，白白红红间却宜。但是篱边多种取，他年步障要相随。


老惭匿影爱岚峰，已愧家声昔二龙。凿井得泉思种橘，寻河知路记因筇。加餐漫说囊中法，应俗多违饭后钟。同社朋来欣已诺，何时倒屣却从容。


句读江西独亢宗，笔裨造化蚤论功。相逢客已传河尹，未见天教忆戴公。欻讶鞭鸾仙尚散，犹怜小草味能同。明朝遣客方公事，醉墨何妨落暮鸿。


庆都将过过唐河，欲访灵台去路赊。试问车夫能指点，好峰无数碧莲华。


渊明岂独爱东篱，便爱东篱亦匪私。耐雪耐霜同臭味，佳花尤爱夹花枝。


驱车夜半出都城，策马陈桥已半程。回首白云南阙下，太行何事马前迎。


我是次公门下客，登龙因许与乘龙。只今击柝从关吏，渐可扶犁作老农。莫报黄垆埋白玉，满看清庙列金钟。二难自是从来誉，勉事功名定亢宗。


结实黄金包，开花寒水玉。香色俱可怜，采涧勿盈掬。


夕阳绽处动归舟，照眼明边是白鸥。只听前湖歌欸乃，不知风雨转船头。


未叹春光去有涯，诗翁时为送名葩。娼条冶叶从过眼，魏紫姚黄始是花。洗涤壶瓶晨井水，护持风雨夜窗纱。十眉已觉成羞涩，且向樽前领物华。


閒中直指醉为乡，寒食扁舟竟渺茫。可惜海棠随雨过，犹怜粉蝶伴醒狂。游人静后西山好，春事深来老圃忙。未必烦公频折简，花时还是负姚黄。


白石陂头斩逆苏，士行却是晋夷吾。功成不掩窥窬志，忠孝何如卞大夫。


岩壑岂是钟鼎姿，出处相较黠与痴。我家浙东山水窟，閒窥壶中日月迟。坎蛙固守井底见，雁荡断云天下奇。坐想天柱高突兀，便觉穹障排参差。归胡不归归未得，吾非故吾吾何之。南宦祝融常在眼，北征太行长相随。每欲拓关令混一，其奈意广怜庸疲。故人开府镇巴蜀，大江扬舲张虹旗。纪行先要实古锦，及境始事蹇赤帷。阳侯似知公得句，吴榜娄舞下折枝。有客传诵巫山高，长安那复纸价低。襄王胡为爱文赋，宋玉大以供戏嬉。山川本以灵雨祀，神明何及亵渎为。牵牛织女谤自古，小姑彭郎讹一时。剩喜新篇有如此，洗空遗恨从今兹。蜀道谁云在天上，政誉已逐诗声驰。世情向背南北阮，人物妍丑东西施。愿君沧溟恢宇量，听披瓶罂居井湄。已为下户代输额，更要全蜀俱伸眉。西都父老久延颈，关外士卒宽张颐。访寻恐有玄尚白，流落宁无素染缁。规模所至欣济济，民俗定自臻嘻嘻。政成化洽公何疑，无人风月镌峨嵋。归来要著浯溪颂，吾上中和宣布诗。


步蹇无良行，思苦乏新作。虫声徒自切，我病有何乐。言写纾短怀，深汲难远酌。敢嗟凤兮凤，正惭貉非貉。诗家有医王，同社求句瘼。固不相短长，祇恐自鄙薄。胡为作蚁梦，乃欲谈豹略。此意诚起懦，斯言几善谑。天幸吾已数，人生归有托。居然成老丑，何者裨画诺。知予与罪予，并束春秋阁。


涉五经旬一风雨，三边安帖屡年丰。但知风虎云龙会，不见弥缝辅赞功。


家世岂孤竹，夷齐真二难。清风与直节，一一耸高寒。


避暑本无法，有法心可移。达尊迫人事，盛服严天威。六月厉戈甲，百鍊亲炉锤。前驱上峻坂，后鞭禁长吁。正午万灶增，尅晷千夫炊。辕门待排结，军令无徐舒。陆浑救急燎，栾巴稽噀霏。期以片时灭，不许一草萎。醲赏激勇往，毕力争忘疲。不计挥汗雨，宁思濯风漪。当其用力所，岂复知热时。万事心地存，百夫火宅驰。四时更代谢，二至争愆逾。积阴理必复，大夏阳常居。及此当歊赩，岂得怀郁纡。杜愿踏层冰，几欲投清池。韩思坐深甑，为说亦岂疏。极知隶元气，孰与逃象滋。聊用供嘲咏，且以相戏娱。吾侪幸安适，家食饕委蛇。念彼方热耘，焉能思逃虚。静胜昔人心，屡空斯晏如。况予负深谴，省咎阖重扉。友朋相急难，往复通有无。每怀子叶子，久与期襟期。有此苦热吟，句韵两崛奇。


堆案即姑置，栖息万籁馀。阶除勃窣行，两脚当我车。径欲烦客卿，相从赋子虚。曲生不可招，坐令此计疏。


母道齐皇极，韶光傍寿觞。徽音家庆集，随辇奉尊章。


积功墨成池，增价蒲为扇。不作新样脚，一洗憔悴面。


自别心耿耿，奈此秋月明。晨兴洗我耳，鹊鹊枝间鸣。踵门得缄翰，中有恻怛情。眷彼水际儿，感公脱危坑。传之邑父老，相语涕泗横。郑重烦取将，摩挲付老兵。忌饱体未充，惯拊心无怔。应答已如响，炯炯双眸清。试问父母谁，惝恍目屡瞠。微公父母恩，何以活此婴。儿生未有知，阴报已不轻。公犹不自德，安得名许生。共惟仁圣朝，发政先鳏

      

帝谟亦言九德，父教等谓三成。兹堂不愧扁榜，公家有贤弟兄。


姑射山头冰雪姿，自应不负岁寒期。一枝已共巡檐笑，半树宁忘欲雪诗。未许佳人和月摘，且容老子受风吹。城中诗社新牢落，绝喜陶山慰所思。


胡儿吹笛醉秦楼，月白风清只共愁。魏国九京如可作，锦衣能复故乡留。


昔见园成今创始，今为图就有闻孙。长松钜竹知无恙，直节清标想故存。


三茅观里仙为宅，七宝山头玉作堆。不尽经行奇特处，只教留作等閒来。


落水浮寒石，看痕记旧汀。更寻红蓼岸，都有几鵁鶄。


暂抛汴岸入斜坰，金果园中信马行。满目桑麻俱沃壤，可怜持节看春耕。


共识此君面，谁知面目真。清风犹立懦，奇节仰先民。


万象尽森著，所观皆所欣。谁能忘爱恶，达观足超群。


非花非叶艳茸茸，雁未来时已自红。多似锦衣明昼绣，好同旌节种秋风。鸡冠粗俗难争长，金凤低徊漫作丛。谁道后庭遗恨曲，龙蟠王气正豪雄。


雨馀扶杖入苍苔，检校园工有品裁。缓引瓜苗教傍架，旋齐菊杪要平台。出墙新竹矜施粉，立水高荷劝把杯。莫讶小园饶胜事，故人续续送花栽。


惊心同榜渺参辰，回首龙飞四十春。不慭此翁天实惜，欲论心事我谁亲。百年风月归吟笔，一代仪型落后尘。正尔棘心吹泪苦，石塘东望更沾巾。


苍然拳石具林峦，上有菖蒲八节滩。洛浦毵毵馀玉佩，蓝田拂拂长琅玕。著身便恐移天姥，濯发还疑借洧盘。割爱赠予铭座右，斓斑鬓影照应难。


夙借屏星映，曾怜坐客寒。扁舟违逆水，方丈渺三韩。分隔悬穹壤，心驰乏羽翰。荧煌长在望，岁月凛奔湍。凡骨思佺诀，师资待郢墁。把文留箧笥，洗眼诵琅玕。辙敢穷途恸，冠期结绶弹。苦无苍玉佩，绝忆紫金丹。往绝修门入，争先要路看。飞腾宁有策，遇合自相欢。献纳君王问，施行宇宙宽。前星开尹幕，列宿炳朝端。贺老聊为监，严公合从官。调官因有便，典谒亦曾干。不得瞻丰采，无由出肺肝。姓名烦摸索，踪迹自蹒跚。未有三千牍，那能九万抟。抱关从苑候，失步向邯郸。继忆专城去，俱兴敛惠叹。第闻盘错旧，不见剸裁难。帝眷从更治，民风要饱观。甫传光礼乐，已著画衣冠。浙水东西接，恩波昼夜澜。去天邻杜曲，近日即长安。儒腐真堪厌，才优特未殚。少迟调鼎铉，即合侍金銮。馀子甘流落，遗编守故残。若为百里宰，已判一生酸。蜀道游虽倦，山阴兴未阑。犹能风雪里，作意驻征鞍。


度量汪汪见古风，衮衣只与布衣同。定知耐老耐官职，几个中书郭令公。


稳如江海迎潮上，险似虚空逐电行。纵使中原平似掌，我车只作不平鸣。


君家城市俨山家，翠竹疏松靓物华。月桂似知新有句，封姨恰献旋开花。


扶犁感尔陇头人，自古民生合在勤。五斗空餐惭令尹，可怜无补及毫分。


台省仪型旧，垣扉宠渥新。词章关造化，论议蕴经伦。去国悲风木，流年感隙尘。未教居鼎鼐，亦合上星辰。何自占双使，从谁问大钧。熊湘辰告入，牛斗夜光陈。礼乐须贤帅，湖山要主人。一言九重寤，八县十州春。拾穗歌时熟，投醪味德醇。燕閒馀画戟，谈笑且纶巾。早晚登黄阁，声猷动紫宸。有儒嗟濩落，无路话邅迍。忆拜编书赐，祇怜负弩身。或疑千里马，曾遇九方歅。北斗言瞻切，西山入梦频。登临冀轩豁，未敢叹轮囷。


吾闻北马来西极，骧首蹑云无定姿。俯视双瞳真皎镜，遥怜一骨独权奇。何年惨澹经营处，此日飞扬奔放时。把玩不须嗟岁晚，会看天厩著金羁。


松柏覆高冈，根株渗七泽。雪霜有古今，柯叶无改易。上干青云霄，下庇神龙宅。哕哕朝阳鸣，杳杳逢堵迹。五色绚文章，八音谐金石。群飞竞婆娑，争附第充斥。匠石既罕遇，社栎顾何益。伶伦不雌雄，嶰竹杂蝼蝈。蓝田惊世瑞，造物等儿剧。昨曾窥斓斑，今犹眩朱碧。居然获径寸，几欲按三尺。久之置怀袖，尚尔赊踧踖。姑凭副墨子，往备庚桑役。


漳州远为故人东，问讯深怜臭味同。喜可寒冬耕灞浐，吟堪小麦熟崆峒。贱生已觉年骎暮，远祝应难日再中。愿老洞霄香火吏，馀龄犹得效呼嵩。


辟谷几经尘，如芝今有神。更开三益径，似恐太无邻。


龟坼高田畦渴雨，何取尸臣守兹土。抽毫擢发控深衷，羽衣拜章夜当午。天门岧峣洞九重，玉几哀矜迥三拊。守臣有罪固合诛，农夫在勤亦良苦。去年旱荒有积仓，今年饥歉将空庾。通宵洒润祇若丝，明发屯云俨安堵。初惊大点来莫当，俄即翻盆流孰禦。旧雨相过忆去年，坐视排檐亦如许。我惭历历洗心源，君喜津津见眉宇。瑰章杰句助欢呼，石燕商羊俱鼓舞。急须似吸举深杯，莫负如渑写甘㴻。


数日清寒不肯开，枝头阁雪冷皑皑。霜禽飞去花身动，一片清香在绿苔。


踏破先生客位苔，诗仙凤沼得重裁。连城更枉捐双璧，二妙真堪共一台。蝇到成时元误笔，蛇因添后失持杯。劝君休话青蒲事，妄想根苗莫更栽。


门前流水古犹今，不见钟期但苦心。每忆承平爱人物，有谁埋没向山林。一官黄绶甘肥遁，百首清诗共赏音。自笑抱关人录录，亦将名字托碑阴。


忆醉江南枝上雪，爱词人把罗巾裂。篇成皓齿发琼姿，酒尽貂裘堪当折。如今消得督邮前，期会纷来闹似烟。故人一枝久寂寞，新愁万斛谁洗溅。仇香有意移芳洁，索笑不来空哽咽。幸自花开君不归，一夜孤根冷如铁。


忆曾伯仲共论文，迭和埙篪自不群。尚以竹林怜小阮，肯令新妇配参军。登楼无计追王粲，载酒空烦过子云。幸有诸郎传素业，勉旃犹足振前闻。


男儿何苦自拘囚，六合无非汗漫游。唤取东轩同抱耒，潇潇风雨正筠州。


晚禾未割云样黄，荞麦花开雪能白。田家秋日胜春时，原隰高低分景色。寒栗挂篱实累累，角田已收枯豆萁。芋魁切玉和作糜，香过邻墙滑流匙。牧童牧童罢吹笛，领牛山下急归吃。菜本未移麦未种，尔与耕牛閒未得。


如君自是急难材，牛斗光芒未烛台。何以家为人咄咄，维其时矣诏来来。临湖尽去封侯橘，度地先栽调鼎梅。恶语流传真引玉，满怀明月向人开。


身世悠悠莫苦营，是他松柏只长青。宽于茧瓮茨为舍，大似鸡栖草作亭。虫臂鼠肝元自定，龟毛兔角惯曾听。胪传天语君须记，第四科名合是丁。


拔葵固佳节，灌园宁素餐。公归客无归，长铗且莫弹。


黄尘满金谷，山阴尚脩竹。所以盘洲景，未足趣已足。


却喜漳南解秩归，天教慰藉老朋知。巷南巷北游从旧，浙右浙东赓唱诗。上阁有题皆得和，西湖无路可陪时。年颜相去追随得，难老如公寿更颐。


一水分流西复东，画船随水去匆匆。晚风鼓角增悲壮，高垒营屯足长雄。粮道已无清口应，舟师会把朔庭空。眼中方略全图在，未肯轻将属画工。


宾主铛坐成三丁，以菊分题君得屏。两屏夹立君中坐，君其吉兆当屏星。化工开花等儿戏，园子结花象物形。宗英乘船正荡漾，而我对塔方岧亭。人幸似花同臭味，花亦与人共芳馨。菊潭之水明且清，楚畹之英驻而龄。细思杜老看谁健，争似刘伶终不醒。男儿闻健且饮酒，良辰莫作痴冻蝇。


熠熠飞者萤，变化自衰草。时至能晶荧，翕张合吾道。微光苦不息，岂足裨穹昊。迢迢风雨夕，耿耿祇自保。苟无车先生，分合委枯槁。乾死诚未悔，药笼资探讨。


转庵诗三昧，仍嗜书八法。写出金弹句，可玩不可狎。近观圣花作，险若君独压。壮如钱塘潮，清若苕溪霅。僚丸同妙手，痀蜩真脱甲。庖刀方奏砉，郢风复运霎。文章特小技，圣处奚假插。得趣堪献佛，高吟岸乌帢。达者越拘挛，迷者泥检柙。岂知造化机，目击不容眨。衮衮万马奔，翼翼两攻夹。灵根有变通，时雨自浃洽。意轻秦赵璧，价重蒲葵箑。记舟何用痕，印钱偶因掐。于道得达尊，问鼎不问郏。


际天空翠滴人衣，拍岸波纹泛渺瀰。有意雨声停白昼，无端草色上朱扉。


十劝农家各力田，长官无补近三年。民淳讼简因藏拙，谢汝分宜父老贤。


岩壑林坰景趣幽，等閒鸥鹭亦夷犹。承平人物佳公子，游戏丹青翰墨侯。


南极昭穹象，东储庆寿昌。千秋符季月，五日近重阳。银榜辰仪肃，铜吹甲观祥。两宫开燕喜，万国庆元良。竞指椿为算，争持菊泛觞。恭惟天广大，仰止日辉光。继体观行健，重轮耀有常。自然高宇宙，何物介陵冈。监古惭能读，分僚忝接行。三王真有道，更欲祝绵长。


心胸包天地，人亦天地物。莫笑容膝斋，空洞足伸屈。


一冬专宠道人房，不藉华清赐浴汤。皤腹却无璋瓦分，矮身难称绮罗妆。春生蝴蝶半床梦，暖逼梅花一帐香。醉倚肉屏君莫羡，北邙多少黑头郎。


梅溽香蒸玉，霜晴珠照林。封君休僣儗，得此足投簪。


流年舍我疾于飞，受岁于予孰敢违。有愧渊明新觉是，自怜伯玉旧知非。盍簪烈炬昏骑马，博簺相欢夜倒衣。岂复少年豪气事，诗坛聊为解坚围。


底须东海觅三山，一片仁心寿八寰。天上有天长不老，每将春色施人间。


我山垒土仍栽石，下有嵌岩上有亭。石少阙边添种树，种时须要树长青。


泽畔三生魄，花间独醒窠。摩挲苔上醉，驱遣睡中魔。


陶溪路远强跻攀，犹得诗筒暂往还。有便催租俄败意，无心听鹊忽承颜。菊花满径成三老，梅萼穿林见一斑。肯为转庵聊且住，预愁约束裹粮悭。


云间声价仰高峰，今向诗中识士龙。传诵废餐惟阁笔，行吟须杖转思筇。晚欣乡里才华盛，故是江山秀气钟。竹院过从烦答似，坐来起敬有羞容。


访旧论交忆断金，闭门宣想日高吟。应思后牧长回首，更学阴何苦用心。顾我自知经世浅，如君何苦爱人深。相逢休说东山话，已觉昨非犹至今。


天柱昔饱观，石梁今创见。愧此叉枒姿，空费轮囷荐。安得愚公移，往作灵光献。突兀千里间，普适寒士愿。


艰难功业属皇家，每为农桑下诏多。滥抚一同何补报，祇先劝课未皇他。


眼见交游半陆沈，可无百丈引清深。注成兵法有奇志，閒过壮年应苦心。几度梅花开怅望，有时杨叶梦追寻。男儿机会何终极，莫遣愁将鬓发侵。


灵山钟秀崧高齐，鹿苑名胜神所栖。水晶玉札银成泥，无论粉绿丹黄黳。文星相望直斗奎，出藩入从黄金闺。谁坐廊庙赓凫鹥，山经地志古有稽。我公间气今其繄，资兼文武双印提。十年太学甘朝齑，吐光万丈腾虹霓。鸡林传诵争航梯，至今威名詟羌氐。张旃朔庭抚遗黎，鼓舞雄豪泣旄齯。折冲樽俎眠鼓鼙，屯云万里行春犁。五风十雨无苦凄，此疆尔界谁町畦。不须京观封鲸鲵，混一少忍矜扶藜。从容论道开端倪，一语折衷温如绨。鉴裁不阅黄与骊，流品自成桃李蹊。琴音八极回薰兮，长庚夜明玉绳低。貂珰晓驰建章西，黄封九酝天处题。寿以一饮千玻瓈，公开寿域民同跻。龟文燕颔额插犀，中书之考米一稊。葛仙炼丹旧有溪，从公拟欲求刀圭。散作人间刮膜篦，尽洗凡骨开尘迷。


骚屑寒威逼重幕，衲被蒙头慵蚤作。不知一夜雪花飞，但讶五更风力恶。摩挲病眼试凭陵，把玩清诗何洒落。好语自足驱疟疠，嘉祥况乃销离瘼。绝怜冰箸堕脩檐，拨触风琴响朱箔。一冬温煖忧麦蚕，万事乘除等凫鹤。为言三凤今河东，曾约连驺出南郭。山阴舟回虽兴尽，巫峡云归终倖薄。方疑再往成渺芒，已拉群公溯寥邈。九万扶摇不可希，随分榆枋吾亦乐。


绕臂长生缕，当门五色丝。榴花看结子，叶叶在孙枝。


千峰屏绕浪环铺，莫把金焦作对呼。绝境谁窥全体现，小亭人号媚川图。市声非远尘难到，塔影虽双屿只孤。大似橘洲浮不去，岳根元插赤沙湖。


为爱林林次第开，却须雪压与霜催。岁寒偃蹇非无意，破冷冲寒来几回。


过眼浮华掷锦梭，闻閒习气种花窠。蕉中得鹿元乌有，雪里看蕉竟若何。


如君摸索不难知，匡鼎来时解说诗。莫作瓜分甜后蒂，已拚樗散鬓成丝。闻閒岁月壶中永，取静光阴隙外驰。莫道广文心似铁，知心犹有赋梅诗。


陋巷当年一窭人，箪瓢乐处有经纶。居然更起为邦问，岂是先生亦厌贫。


百好残年心已灰，石君久去绝嫌猜。故人诺重金难比，族里言温璧径回。曾与话禅听翠竹，亦资醒酒卧青苔。如今相见休相叹，各是因人归去来。


桃纵夭夭杏纵繁，衰翁其奈眼尤寒。自知不是寻芳伴，且把寒枝子细看。


二月拆芳苞，凡心比并交。丁香多意绪，和月堕林梢。


平泉珍簇蝶，道是永嘉花。玉绣名吾里，瑶琨不浪誇。


我来古括经行熟，欲到仙都有底难。漫道蓬莱环弱水，始知方丈近三韩。千山开阖神仙迥，一柱岧峣宇宙寒。信有真人足官府，不妨容我暂鞭鸾。


叠石为山底用高，经丘蓦岭欲平桥。青林屈曲崎岖过，疑有碧花无数桃。


气禀中央色自庄，丹心展尽只输香。自知不结和羹实，合作山家澹泊装。


绿阴昼静熟观棋，横出宁分正与奇。要处不容留活眼，忙时翻笑敛愁眉。手谈大似衔枚战，坐隐几同过枕师。著罢了然无胜负，机心却许白鸥知。


圣主忧勤二纪年，宸心久已格皇天。五风十雨如何报，八陛圆坛具告虔。


中山一醉百经旬，鲁酒千杯不醉人。莫怪近来风味薄，中山久已杂边尘。


不要梅花比玉容，柔桑枝上要春风。圣人见说常躬俭，拟助君王赏战功。


皎皎凌三夏，阇城第二花。秋魂凭楚些，黄额访仙家。


明时有何遗，亦复许掇拾。大言得面陈，小言可封入。有时效疏愚，岂是当务急。每蒙天下施，听之恐不及。退思自生惭，黄卷常在执。旧田虽甚芜，新井尚可汲。勉哉竞斯辰，万一如有立。


好手聊饭牛，不将笏搢插。所以百里奚，牛肥不枯乏。


牛磨人俱转，车旋水即流。争如霖雨足，所至息人牛。


漠漠轻阴养絮天，长空跕跕堕飞鸢。东风吹得浮云绽，一片斜阳在晚川。


园丁采时果，足以供嗜好。眷言无尽藏，孰尽琼玖报。


南山阻且秀，三峰屹而挺。笙跨夜鹤声，松纳古潭影。珍潜滃无眹，樵涉深及胫。星娥閟灵踪，月卿探幽屏。同气想飞霞，相过谈倒景。傥遇莲叶舟，定自太华井。


休问船来与陆来，桃源到处即天台。双林做底须知会，认著形骸亦苦哉。


读却床头满架书，时文元不费工夫。向来点额关奇数，今日焚舟合壮图。去去秋风趋北阙，行行春色满西湖。痴儿未了书生事，珍重青衫报国躯。


水仙绣菊麝香萱，久种成畦长养便。分向北堂三益近，绕墙秋色要争妍。


颂橘固多品，其贤知若干。后皇偏著意，尔许绣团团。


著莫池塘浩荡秋，露荷风荻冷飕飂。双凫乘雁自寻伴，孤鹭无尘不解愁。


腊雪溶溶断送冬，明朝波面受春风。北园几树红苞坼，只合吹将酒盏中。


不枉皇都九十春，春春行乐有谁贫。休论旧雨兼新雨，何限今人念昔人。


欲去不得遂，正如太庙羊。登俎分所宜，得去喜可量。圣度真如天，不妨且翱翔。扶老复携幼，迁居大江傍。居然得伟观，怅焉渺遐荒。潮头来如山，亲乐想未央。


老去哦诗懒解工，笔端随分有春风。傍人若问梅花句，尽在西湖风雪中。


踞龟说漫游，视蚁谈绮梦。芥内取须弥，撑桥寻月洞。


回首城南同舍时，参辰相望更为谁。杜门正愧衰兼懒，枉句多惭颂不规。新竹筛金鸣粉箨，初荷擎盖弄纹漪。小园景物堪供给，剥啄何时共说诗。


阶前红少绿多时，尚有名花巨压枝。珠璧直疑天上得，琼瑶难报世间奇。悬知丹禁莺花绕，始觉仙家日月迟。珍重十洲蓬岛客，津津喜色见双眉。


鲁墙丝竹千年在，寂寞朝歌莽一丘。突有浮屠延望眼，何因驻得墨家流。


搀先登眺高为节，片段芙蓉锦作花。赖得前朝曾此集，有如今雨欲何加。欢浓未分玄成白，客醉犹怜酒胜茶。犹恨梅川无好句，更须君赋为传誇。


葵萼已倾朝霁日，榴花犹染晚归云。不知荷盖添多少，定自湖光减几分。


当代推先正，斯文倚废兴。表章逢圣主，衣钵见孙曾。操履浑圭璧，行藏动准绳。太羹元薄味，积水自增冰。洛诵传瑰墨，鸡林织宝缯。六卿聊率属，三事即延登。一自双星出，重烦四牡乘。周知民疾苦，密访吏贤能。已见江西化，都为道院称。夷涂终妥帖，揆路始飞腾。后进思亲炙，今吾有服膺。百年能几见，一语愿师承。令弩方危脱，公堂许骤升。暗中惭摸索，胸次漫崚嶒。末俗惟同调，初心只自憎。可能怜鸴鴳，随意亦鲲鹏。


家住城南水竹村，羡君月榭与风轩。头颅已料书生骨，言语难酬明主恩。何日致还归里社，也教依样买山村。弹边求炙君怜我，许种名葩寄后园。


了知四十九年非，七七盘中共一机。世路险夷行处是，身名荣耀眼前稀。此生待足何时足，平日思归今得归。厚禄故人如问讯，为言留得故山薇。


林峦迫摇落，卉木见槎梗。物当各归根，人盍思退省。我今幸投閒，日力竞俄顷。阖户思寡过，出户忘造请。第知龟藏六，大似蛙坎井。佳客车枉门，好语裘挈领。遽发醯鸡覆，如脱孤㹠阱。见道乏新硎，导窾昧微綮。元方擅能事，转庵互规警。倡酬传五字，玩味消百眚。盘餐共粗粝，轩窗临阒静。恨方厉霜风，惜不行蔗境。何当历崟岑，相与忘畛町。江山开伟观，华盖登绝顶。


迢迢起顿两三峰，石窟门边有断龙。致爽君能豪拄笏，策疲我愧老支筇。论诗句句谐唐律，举酒时时敌汉钟。谢客分留馀物色，可能无意更形容。


醉馀看字眼麻茶，佳句拈来似隔纱。读去读来元有味，南湖从此说梅花。


能诗何殊臂使指，得句不愁人背毁。诗何缘瘦道自肥，谁嘲饭颗山前甫。誓不惊人死不休，言是良工心独苦。骊黄牝牡元不问，智诈勇贪俱可使。合时端如锥画沙，悟处快于瓴建水。赵诗平澹谢奇古，所以吾侪誇絜矩。转庵更是可怜人，诗眼既高窥字髓。我生何能补一字，君美非溢私两喜。更须传抄及同社，定不惊嗟斯是取。骚坛摩垒真几人，安能碌碌数馀子。


新昌令尹鲍参军，中的声名孰似君。未免徒劳纡墨绶，不教平步上青云。句如冰柱当庚伏，心似秋空纳世氛。岂为求齐工鼓瑟，知音合遣九霄闻。


湖上归鸦落照昏，一声渔唱与招魂。纫兰餐菊生平事，沙冷月寒何处村。


划开灵怪几千年，传与洪阳二老仙。石室尽头真境秘，天窗明处葆光圆。乳泉煖滴烧丹井，芝径畦分种玉田。不是到来须束火，故应名胜限嚣廛。


九转多洄洑，觞行得演迤。休将比金谷，除此只东篱。


投老投閒袖久通，何妨搔首鬓如蓬。故人索我形骸外，春事开予笑语中。别去未几情似阔，诗成倏至福何洪。倦从远役宁株守，人讶相从臭味同。


久瞻黄屋见尧心，尽把薰风入舜琴。至乐殿中香一炷，静看周易对槐阴。


玉树风前映玉峰，吾家安得此乘龙。书林未照青藜杖，甥馆肯陪高节筇。归棹喜闻明月载，哦诗想带夕阳钟。从今社里添光宠，咳唾珠玑有仲容。


涉世浑如涉大川，风波过却愈拳拳。朱帘画舫非吾事，只合扁舟听雨眠。


爱苔无爱竹，戒勿长儿孙。竹屋偏宜雪，何妨种满园。


文章与世为师范，经术于时起世仇。少读公诗头已白，只因无奈句风流。


一声清跸乘舆来，来献双亲万寿杯。想见瑶池同宴处，要花开后便花开。


凌云健笔耸云峰，夺得标归信是龙。官似梅仙非素隐，山经谢屣伴栖筇。柳边待起明光草，花外要闻长乐钟。暂肯闻閒入诗社，来篇三复叹南容。


四十男儿不自怜，求田问舍计茫然。一官未办君亲报，纵有田园亦舍旃。


团坐听情语，移杯就果根。分甘新更美，敲打任诸孙。


度江见三白，飞雪为谁妍。因山行毕役，忧国且愿年。眷言灵驾发，绵延属车骈。阳侯既效职，滕六敢自贤。阁阴不忍下，竣事即堕前。山林亦缟衣，挥洒纷素筵。似与孤臣泪，同作珠贝编。岂无访戴舟，拘文不容牵。感君相料理，语妙堪流涎。奈何补天手，袖此鉴湖堧。不受邻僧米，颜公合忧煎。挼挲映雪眼，纵臾吟诗肩。同时天下名，一日方九迁。君不策高足，馀子烦后鞭。


尔家阿换秀而温，三岁知音可共论。唱得痴顽三昧曲，新来何似许监门。


刘墙屈垒敌金汤，今继薰风写拒阳。久住扬州诗富艳，暂归孤屿句清凉。檐声叠喜随花落，野色方期共竹光。偶苦河鱼今少愈，不应樽酒负鹅黄。


火云烁石畏出户，正似雪深坚卧时。吾甘饥冻死即死，触热生惭褦襶儿。


宜男草长欲忘忧，含笑花开却似羞。转蕙有风凉意动，重梅过雨涨痕留。幽閒岁月难消受，香火朝昏未答酬。珍重友朋相慰藉，鼎来赓和得因由。


犯寒时访岁寒姿，经闰何缘却后期。珍重故人勤问讯，剪裁新意作催诗。一阳潜与飞灰动，九奏深凭画角吹。莫遣诗筒成断绝，日来频为起愁思。


共论隶古弄文漪，酌别宁忘载酒卮。去去台中摅婉画，行行箧里富新诗。向来阀阅多丹禁，岂有人门后白眉。九万扶摇从此始，他年书劄问茅茨。


春去堂堂已浃旬，幽花耿耿尚能春。细思造物尤恩我，晚著家山剩庇身。客至情亲惟话旧，诗成意足不求新。长年道路多疏隔，如子相过正要频。


诗句才成雨又催，酬时只倚十分杯。诚斋笔下诗何数，不祇晴来雨更来。


聘钱犹欠入驱营，野语传讹乱史青。河鼓牛郎隔河汉，成桥乌鹊为津亭。随缘乐事从心赏，妄想佳期莫耳听。见说老人星合见，更占秋丙看春丁。


云起有真意，水穷无尽心。盘洲宁涸泽，天下要甘霖。


故人驰一枝使，诗翁筑五言城。须邀从事入幕，休唤孔方作兄。


万蕊千葩角富豪，秋兰无处却为高。蚤知捷径终南是，招隐当时不入骚。


秋思凭高不易裁，阳和唤得故人来。自怜梅萼成孤绝，借与春风一色开。


钟鼎山林昔罕兼，久污清贯大伤廉。移文谢客颜情厚，弹劾归耕喜属餍。才下盘山为邑里，已排胜境入诗签。年来百虑消磨尽，只有双峰不退尖。


三生竹素一臞仙，六艺波澜万口传。能使声名垂宇内，不教官职副生前。松阶显揭新阡表，宣室深知旧学贤。忆赋桐君赠予别，忍吟薤露挽公篇。


逸驾翩翩莫可攀，飞腾岂久住乡间。秋风便起东西玉，郢雪姑吟大小山。仅喜借居邻竹院，能无持酒到松关。楼成约共鱼轩过，急遗双壶且破颜。


晴岚羃羃水潺潺，归步花光夹道间。中竺已游游下竺，冷泉亭畔更登山。


溪流来自宝峰头，流到栏边不复流。拔闸放泉聊戏剧，怒湍平后一齐休。


明月清风转柁楼，武昌樊口直黄州。天公不借苏仙便，两赋那成赤壁游。


太学声名十五年，鸡林副墨竞流传。诸生定满升堂履，独冷何愁坐客毡。预恐上方催给劄，便应西笑去朝天。君王若问安边策，上药良医有十全。


清风元在钓台边，分派东嘉世有传。教子以经无尽藏，活人为德不唐捐。年登九九方开帙，心契三三即了禅。寿得考终称善士，合将哀些表新阡。


栽种成阴动十年，风流遗恨忆苏宣。西园近有移园法，大树根盘只俨然。


弱水蓬莱远，群山岱岳高。尘埃千障隔，景行寸心劳。摸索知何自，抠趋苦未遭。铜章披宿雾，藻鉴炳秋毫。穹壤悬鹏鴳，篇章抵雁羔。斯文标正脉，舆论凛时髦。勇退关吾道，留行切帝褒。风云开壮观，舟楫际洪涛。剑履昭魁象，词澜卷巨鳌。合宫陈缛典，华盖粲星旄。霁日明黄道，祥风动赭袍。恩波荣赦草，颜咫醉仙桃。麻册追盘诰，诗歌逼颂骚。人方期补衮，功岂在挥毫。地禁承中旨，天官冠列曹。仪型喜颇牧，步武接夔皋。蚤晚登三事，乾坤倚一陶。途长须骥足，用拙匪牛刀。造请神先索，推敲痒莫搔。未嗟闻道晚，终待郢斤操。


曾许西湖三百首，官身其奈苦相妨。追陪岁月多遗策，零落风烟有断章。人道拾遗无好句，天教老监学清狂。且邀海内忘形友，领揽招提半日凉。


海内倾心雨露词，种松争忍十年期。临皋五见分新火，只比先生睡觉时。


未终棋局烂腰柯，系日长绳竟若何。报国有心祇皎洁，效忠无力恐蹉跎。秋怀拟向樽前遣，归梦偏于马上多。八月钱塘江上景，可能作意莫相过。


雨飞蝴蝶尽争高，映水垂杨拂小桥。乍觉烟村风景别，突看林外出缃桃。


直舍孤吟未过清，梅花相与有诗情。寒鸦真似随人好，写就新诗啼数声。


千载风云会，三生柱石缘。罕闻流渚旦，同在降崧年。天意开皇极，神谋属钜贤。中和垂节后，嗜欲兆开先。象应魁三近，声蜚第一传。十年登鼎铉，四海入陶甄。轻重朝廷寄，安危将相权。朔方频借问，南国小回旋。再入仪刑肃，周询眷倚专。折冲声色外，燮理冕旒前。照曜冰山泮，调和玉烛圆。帝方张挞伐，天欲靖烽烟。机会宁容发，功成即济川。长城端有托，寿域定无边。不用霞觞祝，唯应宝札编。升平天下宰，阴德地行仙。霁色归桃李，韶光并管弦。深为修禊日，全似浴沂天。但乐垂裳化，难酬补衮妍。清风时入抱，聊写穆如篇。


师住灵岩饱看山，结茅犹欲老山间。悬知客路红尘软，输与禅房白日閒。蔬笋忘来诗格瘦，枫梧落后鬓丝斑。烦师护取龙湫水，待觅涓涓洗我顽。


参裨不解力吹嘘，掺别何劳叹索居。子去定为慈父母，邦人应得乐田庐。临漳从此无苛吏，严濑曾闻治猾胥。暇日若亲横槊赋，为言珍重百砗磲。


惊人诗句任人嫌，诗得春来思转添。莫道诗翁太奇崛，思如春溜泻层檐。


子城高处易为秋，密点催更响更幽。掩卷不眠阶下坐，淡云东去月西流。


车马憧憧走皂台，面皮三寸积黄埃。禅房永日窗开阖，天际孤帆潮往回。二月风光供远眺，十年羁旅惬重来。现前一宿圆成案，懒向胡僧问劫灰。


大难过访忆曾酬，谒入徒惭刺字留。惠我新诗堪照夜，喜君逸气正横秋。时哉好去陈三策，老者那能画一筹。暇日太丘如共款，忘炊肯更作糜不。


嗟哉黄雀力命微，譬彼食言安能肥。乃欲身与天壤期，沕穆造化窥缄机。以时启蛰安居卑，蛰久启晚见者稀。不耕而食乘三时，晚禾欲熟堆农扉。就田恣啄充久饥，来时千百漫天飞。惟欲蔽翳朝阳晞，似雨霏微疑复非。此时得计压稻枝，腹饱果然不思归。岂知时与命相违。投身入网分所宜，鸡肋犹怯尊拳挥。汝辈么么将安之，螟螣害稼古实讥。嗟哉黄雀全无知，大似爝火凌朝晖。炙之醢之争称奇，谁念物命聊依依。黄雀何责复何悲，夷齐饿采西山薇。不尔吸风何活为，颜子箪食其庶几。祇令瓢饮将谁欺，霜露舒惨相恩威。螳蝉小大遂黠痴，人为物灵贤则希。比物丑类姑释疑，螽斯岂得比后妃。钧之三成君父师，法当授命宁避危。有益于国身何亏，我欲与雀排重围。


田家要雨随即雨，岂识潜珍在中止。霏微不绝自成霖，万古禾头不生耳。


庵居奚以适为名，痒处能爬是适情。社后有谁留去燕，春来何处不迁莺。物情雅与閒相会，酒兴酣时句自成。要识适庵同一切，客来不用举深觥。


禹穴如今即舜梧，攀髯谁识小臣孤。云头阁雪不忍下，知道孤臣泪已无。


出郊缓步当乘流，依壑幽寻少饯秋。水过斗门知浦口，庵当巽地见峰头。赏心便拟为邻卜，志喜姑先著句留。祇恐据鞍方矍铄，未容此处就菟裘。


羊角连蜷上，青霄便许凌。绝怜香草色，莫遣逐浮萍。


老来百事一无能，寒燠随宜护寝兴。小院回廊慵勃窣，围炉暖阁便瞢腾。向阳挟策明开牖，隐几听歌厚覆凭。闻道转庵新结束，宛同臭味我良朋。


金闺通籍绾铜章，荔子黄时恰到乡。僧夏相期尘外住，官期将趣橐中装。倾心栖棘仇香地，侧耳鸣弦单父堂。说著江西如故里，南城春色胜河阳。


剖竹乘轺课最多，班高惟月正逶迤。千龄圣主难逢际，九帙慈亲奈老何。尚拟鸣珂还里巷，俄伤埋玉向山阿。宣仁忠节平生愿，有子巍登进士科。


风帘回翡翠，冰研伴蟾蜍。亲写迎春帖，真符太上书。


久住京华似故乡，迁居又复一番忙。此非子坐争悬榻，何以家为便出疆。屋下已听湖水过，楼头不奈柳梢黄。今朝元巳佳天气，试拨忙来共一觞。


千秋金镜唐元龟，苞桑镜见龟灼知。女主为祸已云惨，天宝之乱尤危疑。九龄早悟绸缪诗，其奈哥奴基棼丝。外人何得与家事，旋闻潜纳河洲睢。席誇禄儿李裴和，助桀为虐几乘危。趣之使乱果为谁，张巡庙哭祇涕垂。高将军固非远虑，掉头肯和金刀篪。四镇休罪高仙芝，张垍早措平章辞。望贤宫中例忍饥，金刀胡饼方效奇。事有至难已言之，贼心包藏久窃窥。春秋知我盍罪我，监国引嫌孰维持。颜笔劲节霜筠似，元文秋月华星如。


以涉名斋敢自遑，朅来何事得安航。极知平地风波少，得似閒居气味长。旋了儿痴便退食，聊为僧坐静焚香。君恩未报空华发，孤屿扁舟忆故乡。


四面峰峦玉斲成，团栾真是梵王城。名山胜绝兹为冠，墨客冥搜远作程。清酌献茶修薄供，摄心归敬誓馀生。全家饱煖君恩重，佛日光中祝圣明。


孤云一片自由身，古刹随缘有夙因。小隐未容蚕作茧，灵岩要看海扬尘。筑塘衣钵时时唱，信笔诗篇句句新。昼绣不须归相里，闻师自是雁山人。


它山移却伴疏篁，磊砢坚于百鍊刚。斸地尚馀苍藓篆，傍栏偏映紫荷囊。湿云矫矫飞还凝，煇凤亭亭舞复翔。竹弟石兄应共语，故园那得负风光。


自知樗栎任天材，閒爱浮萍静爱苔。归有幽栖邻佛住，时因佳客下山来。青云乳酒聊倾尾，白雪形盐旋摘梅。有月有琴君勿去，百年怀抱待君开。


换得玻瓈千顷湖，醉翁遗胜在江都。登临山色依然在，拂略秋容澹欲无。新堡似云屯戍久，旧臣何日策勋殊。王人按垒非寻胜，归报前游有远图。


社中真率数追陪，合有閒缘带得来。十日顿疏新旧雨，百年犹负浅深杯。护持卢橘黄金实，准拟榴花绛雪醅。但有菖蒲皆是节，不须端午始欢咍。


鬼神为德著冥冥，不在牲牷只在诚。护客往来今九度，感神昭假等三成。长安妥帖平于席，画舫夷犹稳作程。应鉴微衷有孤愤，中原却隔泗州城。


乡里从游不乏贤，薛侯令我自拳拳。笔端有力能扛鼎，饮量无涯可吸川。宁屈乘轺纡郡绂，岂容谢事引官年。皇天有眼难从欲，暂许祠庭作散仙。


骤雨飙风趁急雷，画船系缆小裴回。隔帘大点欺窗纸，入户微筛供酒杯。一夏屡忧无计奈，半秋频喜傍怀来。世间好事无全美，濡首牵夫可念哉。


未茨山宇趣储材，屐齿怜穿称意苔。础石润时云气动，茶烟凝处雨声来。蚕家次第三眠柳，江国凄凉五月梅。电脚未收雷殷殷，老农争不笑颜开。


寒入冰丝响玉琴，燎炉宿火费添薰。梦惊窗眼疑留月，起看檐牙有堕云。三白预知开岁稔，一杯聊敢破朝醺。踵门佳士欣相顾，袖出名章过所闻。


天上为霖正玉衡，农家占雨验书檠。黄堂恳恻烦精祷，绿野欢呼得遍耕。束晰未游犹要雨，苏端好过莫教晴。广文饭足浑閒事，吉语时闻更动情。


斋宿临场早有期，邑官齐出去陪祠。祇应日脚埋云处，便是山头戴帽时。此雨近来都未有，丰年向去更无疑。请公买取千钟酒，从此琴堂日展眉。


勒回羲驭感苍苍，酝酿风威铄夜缸。才喜筛寒初集霰，已怜洒急正闻窗。忘年有约将寻戴，好语先施合拜庞。不惜登临矜共赏，万妃正舞玉幡幢。


夏中春闰合炎蒸，何事凉风日夜清。大旱望霓如许切，密云不雨太无情。何妨闭阁斋三日，有愧闻蝉第一声。遥想转庵同此际，苦辞犹作渴蛙鸣。


经时不见小于湖，已觉心源少辘轳。漫道斋宫邻廨宇，何殊弱水隔蓬壶。清谈每想追前辈，快睹何从换故吾。大阮端忧更堪忆，平安曾得近书无。


三日斋馀过九日，今朝方得上崔嵬。日随鸿影翩翩去，句逐湖声衮衮来。肯为龙华留胜迹，何须戏马羡高台。黄花未必相欺得，正要诗翁著句催。


满院西风把菊天，官身閒暇亦悠然。恍思杜老浮舟日，绝胜彭城戏马年。岂待白衣开笑口，不妨乌帽庇华颠。却愁明发还多事，诗在龙山落照边。


岁稔时和庶事康，未央称寿捧瑶觞。宣将銮殿金为炬，草就麻词玉作堂。自是关雎思淑女，不同飞燕在昭阳。儒臣信得文章力，捧赐看花一样黄。


铛坐斋宫喜敬陪，高轩二妙屹崔嵬。旧诗古庙香炉去，新句风樯阵马来。但有黄花堪落帽，不应白发怕登台。留连月色须明发，未受秋更密点催。


一秋天气属吟家，九日风光爱物华。对妇举杯胜俗客，逢辰得酒值黄花。大难富有成糜季，小异谁知落帽嘉。独坐媚川空怅望，半蟾分挂夕阳斜。


以玉为堂未是誇，金林禽谢有金沙。稍传禁漏提初点，旋听周庐递晚衙。春尽犹寒欺梦草，晴多未雨渴檐花。自怜虽是文章力，肯把凡驽污白麻。


雁塔同登惊岁月，龙华共事陟崔嵬。诗从瑞锦窠中出，人是黄花节后来。顾我何堪毗右府，如公端合上东台。清时胜日才兼美，平步功名不用催。


规模器业足资身，合是兰宫第一人。风月难兄居半刺，文章经国肯全贫。身丁近免家家喜，首述长谣句句新。预卜他时康济事，定应不负白纶巾。


柳市留连爱别坰，归来诗与字俱清。閒居揫敛全生理，老境行藏见物情。恨把菊花随雨过，醉敲瓦缶作雷鸣。千年张翰风流句，却是生前不愿名。


静处聊将物理推，鸟啼花发苦因谁。留连春事惟红药，管当行人是子规。莫道柳绵无住相，也为萍絮媚清漪。如何饱食閒终日，不课离骚不赋诗。


今年歧路足生涯，寒食芜湖感物华。少为颜公成且住，绝怜杜老叹无家。光风不禁吹香草，薄雾无端羃晚华。已是惜春那惜别，无多酌我怕周遮。


一夜炎歊破甑空，萧然秋思雨声中。江湖两鬓惊飞叶，岁月一身俱转蓬。我自由来为性癖，子今无乃坐诗穷。男儿穷达终相似，却是难教凿枘同。


诗翁九日独登楼，怅望当年浅碧洲。菊径全稀虚过节，橘乡无术敢当侯。汉庭非晚咨良策，边算于今待远筹。曾得合肥家信否，未应胡越可同舟。


世事羊肠有几回，功名随意芥为杯。放教春色归繁杏，禁得东风是落梅。天上有人调玉烛，边头何地筑金台。朝廷仄席思耆旧，诏逐阳和蚤晚来。


柳下芙蓉锦作裳，画船波底见秋光。登高自昔须吾辈，戏马从人上宝坊。白发未嫌纱帽黑，紫萸偏称菊花黄。常年风日无如此，争不从容入醉乡。


静听高梧落甃声，遥闻丛雀转秋更。星随斗极看时改，露湿天河彻底清。老去心情惟药裹，病苏灯火惬书檠。故人忽起关河思，触拨深愁怒瘿生。


鹊喜声频去复回，亭成报我趣衔杯。春风得意矜新柳，野水留春恋落梅。何处笙歌催院落，一时车马走舆台。搀先但得邦人乐，待约莺花殿后来。


亭成寄乐小裴回，野水粼粼傍酒杯。未有政声追召杜，敢将诗律继欧梅。春风已办催花絮，夜雨惟怜老菜台。百二十春今恰半，不须扁榜记曾来。


星文人事古难磨，女织男耕力最多。河鼓有神司带犊，天孙垂象验飞梭。因依鸿烈成桥语，泛滥长生旧殿歌。伉俪流传钧是亵，玉川无赖太风波。


懒惰无心赋落霞，醉馀吟笔大如鸦。但欣有酒酬佳节，犹胜无钱对菊花。小异孟嘉今老去，知非蘧瑗叹年加。登临无奈秋光好，归傍窗前月印纱。


催得冬残是野梅，依然春傍柳边回。不知鬓影星星去，只道年光恰恰来。喜为农占秋有廪，懒于僧问劫经灰。历头且复从今数，笑口都能几度开。


官身不办游山具，只有茶铛与笔床。旋买鲈鱼供箸美，却携玉友待樽凉。同来稚子听情话，更有幽僧炷妙香。遥望画船云锦外，好风吹到笛声长。


连日欣晴卜暮霞，晨曦闪闪舞群鸦。时丰都市人多醉，节近重阳菊有花。万事悠然山正好，三杯可以我何加。自怜犹有童心在，爱把茱萸系绛纱。


连阴乍霁自新元，细雨梅花自可怜。天意肯教人怅望，灯宵终放月团圆。儿童鼓舞几通夕，我辈欢呼竟不眠。老少相悬均此乐，去秋无此大丰年。


说著退居心已惬，湖山何况傍绳床。虽无瑟瑟松杉韵，自觉愔愔枕簟凉。茗碗亲来诗有思，藕花多处语犹香。一旬一日恩休沐，今日恩随日更长。


窗前白白黄黄菊，门外疏疏短短篱。择胜任从追赏日，有年即是太平时。呼鹰戏马人千古，缀席浮舟酒一卮。五百年间张翰句，风流犹待谪仙诗。


落梅声里惜馀芳，孤负灯光与月光。偶以催租败佳思，阻随执事佐颜行。春风已入青丝鞚，好句终归古锦囊。能践清明重约否，须知岁月去堂堂。


仍年此足为吾病，举世谁人似我閒。思远楼前重禁渡，容成洞里独看山。交游雨绝梅还溽，赓倡星分稿自删。赖有松庐相慰藉，新篇时复到榆关。


登高每恨尊无酒，近节今欣菊绕篱。风日正佳关气数，心情不分减年时。爱将雪鬓攲纱帽，惬把霜螯对酒卮。意到潘郎宁易败，催租端自不妨诗。


春已兼旬未脱绵，积阴顿扫柳条烟。儿童戏放抟风鸽，老子惟看跕水鸢。剪綵试灯新乐事，逢场作戏旧丰年。诗翁不离陶溪隐，可是公房恋屋仙。


湖上名园属内家，湖边有客误乘槎。风餐历历秦宫树，雨立亭亭汉节花。乐事坐来添晷刻，题名帖后带烟霞。春衫湿却它年话，合有新诗记物华。


断肠梅作雪纷飞，似与金花巧胜违。此日共怜人日是，今春谁道我春非。閒中风月为莲社，醉里莺花即锦衣。题寄草堂须记取，莫孤绿绕惜红围。


止酒身多病，添书日正长。睡魔推不去，茗碗熟难忘。鹊过飞樵堕，蜂喧落粉香。静中观物理，此乐未渠央。


椒花祝处羽觞飞，第一春光勿愿违。已是浃旬弹指过，可堪维暮转头非。诗签络绎须盈袖，酒盏淋漓听满衣。老去寸阴尤爱惜，久拚带减沈郎围。


南薰吹麝馥，背树染鹅黄。里许香为德，中央色自庄。洛津行夕佩，仙掌洗晨妆。真为忘忧赏，看云恋故乡。


元日登临一腐儒，感今怀昔愧微躯。此城曾是千秋县，有水呼为万岁湖。南渡向来纡翠驾，北征何日会京都。祖功宗德无边际，可恨长淮限一隅。


夷夏均哀涕，空同只故仙。衣冠趍禹穴，云日惨尧天。嗣圣昭诚孝，通丧振古先。小臣思罔极，生长中兴年。


我爱濂溪说，君能喜种莲。一经初建塾，双实遽呈川。和气埙篪应，荣名棣萼联。勉旃成宅相，学也是家传。


虚籁一声蝉，通宵月正悬。亭亭承露掌，历历涉波仙。夜色起香雾，晓光收玉烟。层冰不可致，清赋忆前年。


鳌极恩难报，龙髯恨莫扳。兴平三纪内，寿老九龄间。逊德光千古，仁心亘八寰。数周将必复，盍看版图还。


爱女终身托，婴儿半路遗。讣音非不达，忧思恐难支。已及黄泉见，应怜白首期。爱恩均罔极，泪尽挽歌词。


小园饶胜事，僮仆竞欢哗。梅绽凌寒树，枝繁照水花。病身俄勿药，诗思顿萌芽。急报南邻友，新篘可当茶。


林泉当丝竹，丞相巧安贫。珍重承夫意，清修报主身。指千随嗜好，体一写姻亲。更有衔恩者，妻孥寄食频。


北使复南迁，尚书大节全。长公身致相，冢妇世称贤。象服宜偕老，鱼轩遽溘先。哀伤动行路，谢傅况中年。


买得黄金鲫，投将白玉池。久晴虞涸辙，转壑漾深陂。每施龟鱼食，偏怀网罟疑。今晨水澄澈，梭影泛琉璃。


有径望三益，杜门无杂宾。只逢开口笑，绝胜捧心颦。一色黄华在，双投白酝新。速宜相尔汝，元不阔参辰。


却埽销长夏，来薰傍曲肱。辘轳金井水，沆瀣玉壶冰。避暑元无法，安心却粗能。破除香积饭，供给在家僧。


有约惟真率，相忘任主宾。拒霜方送喜，疏柳不争颦。近复关原旧，频看邸报新。吾侪何幸甚，投老得逢辰。


煮茗鸦窥井，哦诗蝶过垣。笋高垂箨瘦，梅落坠枝繁。白昼重闱静，新晴远市喧。境缘看渐熟，吾亦欲忘言。


节中期乐事，座上欠嘉宾。雨帽何妨湿，云山自带颦。午晴开喜色，归月入怀新。有菊皆重九，无须更卜辰。


船屋香留润，衣篝冷却闻。晚山新见月，别浦宿藏云。岁月催人老，江湖净世氛。望中愁不极，收拾费诗云。


周历绵绵远，汤盘日日新。恭闻哀痛诏，愤激老癃人。报答带仍砺，英雄沐更薰。衰年扶杖听，折屐敢辞频。


身閒偏蚤起，边报逐朝新。诸将休轻敌，中原尚有人。定须申挞伐，安得杂莸薰。祇愧浑无补，空歌捷咏频。


过访邻墙近，歌呼隔屋闻。江收梅熟雨，川映蕊红云。把烛杯仍艳，交谈篆接氛。盘洲馀醉墨，吾亦欲云云。


校文花事过，无句到苍苔。芍药翻新砌，酴醾浸古罍。竹枝歌唤起，春草梦惊回。亦许山中老，相容和朅来。


昨夜灯花喜，今朝吉语新。犁庭真破竹，入境若无人。何力裨洪造，擎拳爇宝薰。从今愿诸将，献捷日频频。


蘧瑗行年化，宣尼耳顺闻。声名昭白日，富贵薄浮云。天子方尝胆，中原未静氛。加餐为时起，礼乐不徒云。


忆昔忘年旧，惟公不我遗。分携频问讯，握手屡哦诗。尘世千年梦，仙家一局棋。得閒闻健好，振古只如兹。


接栋兄过弟，忘怀汝与吾。缠头新办锦，买笑近量珠。怒释泥中婢，欢全膝下奴。使无驱豆法，亦合赌樗蒱。


诗社久疏索，吟笺殊涩悭。遥怜疑落落，近喜复斑斑。柳密莺酬答，花深蝶往还。春光顿如许，人事苦相关。


蓝田纡古句，令我好怀开。未敢为琼报，何从引玉来。蒲萄江涨醁，桑落瓮留醅。柳市人归未，随潮蚤晚催。


休从詹尹卜，数亦不难通。寄禄逾三品，论才祇下中。器攲终必覆，药裹漫成丛。痼疾元来有，惟知酒有功。


关中萧相国，江左管夷吾。人仰高山石，心宜赤水珠。登临捐妓女，书札付官奴。妙得安心法，绳床底用蒲。


閒中宜可乐，病外复何愁。块坐疑三刖，朋来散百忧。琴弹欣改调，瓶罄喜归谋。岂复行藏计，终朝只倚楼。


挛拳尊足苦，伸缩楚囚声。药甲新条在，医科旧贯盈。百年双脚健，万事一沤轻。独恨忘形友，终然少合并。


密传当正受，谛听勿高哗。要结菩提果，须开顿悟花。祖师禅上阵，大将拥高牙。赴了斋时饭，大家同吃茶。


诗翁甘独殿，我辈岂其班。爝火自不息，斤风祇似閒。秋容蟾桂里，归梦雁芙间。物理因诗悟，新来豹一斑。


斗大楼居窄，林深客思长。雨凉欣破甑，风急凛垂堂。倚禄生涯拙，忧时鬓发苍。向来遮日手，祇合钓沧浪。


见性元非说，传心岂得哗。三更亲受法，五叶自开花。虽遇夺衣岭，终摇度橹牙。要知观自在，不异鸠盘茶。


鼎来那有说，铛坐太无哗。击缶聊三奏，吹埙信一家。劝时几礼醵，真率胜笾加。老愧诗无律，新篇极叹嗟。


铛坐听清话，鼎来宜笑哗。诗谈五字律，禅说一枝花。未肯传衣钵，先须借齿牙。老婆心更切，黄檗正栽茶。


近有河鱼疾，曾烦旧雨来。又成三日别，未觉百怀开。气合嗟同病，情亲忆把杯。西湖荷盖底，谁遣画船回。


新雨不可待，故人犹作疏。有方能煮字，无策与脂车。洒地亲霜簟，敲冰想玉壶。端能乘月过，重赋碧芙蕖。


畴昔三洪并，声名四海知。灵光一老在，鸑鷟九成仪。近有同朝喜，今无远室思。双瞻最良誉，合瑞圣明时。


汉仪重睹旧，秦暴尽更新。应是天亡敌，从知国有人。乾坤大开辟，华夏一陶薰。收到昆崙北，诗应快李频。


自昔名家子，于今卖卜翁。亲逢黄石老，曾验黑头公。无术自医命，有奇祇堕空。吹嘘吾岂敢，怜子又西东。


地秘三茅胜，班高玉笋明。昔年同日喜，共拜一阳生。造化何劳补，弥文意自成。梅花开句眼，争得不关情。


许种飞霞竹，仍求瓯浦梅。思乡常梦寐，报国乏涓埃。玉叶裁云脍，榴花染雪醅。朝三吾已定，谪百便来归。


连璧远相访，断金情有加。不因鱼抚铗，自是客思家。好雨知人意，深杯艳烛花。今宵真语别，孤屿在天涯。


淮甸为寮日，私钱奉令时。同拚愞弱罢，争忍碎烦为。报国存忠赤，逢人惜鬓丝。相从又相别，勋业迫男儿。


欈李官为李，春风饯此行。义方非禄养，祖武是家声。画诺须三语，哀矜在一成。黄堂应坐啸，执别寸心倾。


妙算无遗策，私忧有剧谈。丰功期漠北，小试见湖南。煖席君何暇，妨贤我甚惭。诏将须尺一，象可应魁三。


新安今太守，癸未昔同年。老手亲师范，良规得吏筌。径须如渭尉，切勿效梅仙。閒暇何妨学，科名是世传。


人老东山隐，春归北斗城。精庐青嶂合，华盖碧云擎。落日不愁晚，半蟾方接明。端能数过访，无惜夜车声。


家世联三凤，才名擅一夔。诗章谢池草，经术董生帷。雁塔题名近，龙门点额迟。一官聊一尉，民事是良医。


山色随诗瘦，波光际野空。行装秋思里，情话雨声中。无补身如赘，多愁鬓似蓬。惟馀沧海兴，酒后忆郫筒。


一尉襄阳去，三年别旧游。烦君登岘首，拭泪望神州。勋业男儿事，依违我辈羞。为言贤府帅，问讯橘乡侯。


蓐食挑镫晕，篮舆破晓氛。雪开千嶂日，冰合一溪云。久客年华度，求官道力分。还乡定春及，物意觉欣欣。


官业盘根见，生涯破甑轻。才堪当一面，句可敌长城。亲待平反笑，时须慷慨清。十连筹正远，三语意犹倾。


飞雪夜无声，窗虚倍得明。司晨鸡有误，破梦蝶先惊。何处吹烟湿，谁行马迹轻。篮舆吾未稳，愧尔仆夫征。


镫火寒窗夜，声名弱冠年。掇科君恨晚，用世我奚先。饷道曾争辟，公车合荐贤。圜扉聊鞠草，幕府且依莲。


未识康庐面，惟闻左蠡名。一朝窥壮观，五节记经行。细把离骚读，时将浊酒倾。波涛元不恶，风力更生成。


弈以旁观审，书难掣肘绳。一同兼利害，贰邑易声称。但使知贤令，端为不负丞。兹行子馀事，著语我何能。


淮水限南北，舟行洛水滨。底须分尔界，何处不吾民。好在关河旧，期来日月新。片云无可翳，岂待净妖尘。


三山七闽右，千竹二松间。官地今为乐，官名丞更閒。离支明夏谷，格磔响秋山。收拾吟哦课，湘中寄一斑。


抱关真漫仕，所好合从吾。易乞高霞佩，难投明月珠。飘蓬谙岁月，泛宅挈僮奴。万事乘流耳，殷勤十幅蒲。


铛坐萤窗夜，肩随鹗荐年。科名虽独后，官业更无前。剧县三千水，修门尺五天。秋风满孤屿，难驻处州船。


橹滑谁催汝，山迎似唤吾。意行从改岸，瞑坐得还珠。黄卷真如奶，骚经未可奴。霏微隔江雨，昨夜湿菰蒲。


行藏端在我，富贵本非吾。不是迷邦宝，休云被褐珠。官方邻厮役，贤有隐佣奴。所至何妨乐，车轮未朽蒲。


官薄谋先拙，才疏食更浮。抱关从委吏，贷粟向河侯。遏籴还逾境，迎风更溯流。百年俱逆旅，处顺一虚舟。


借得渔乡住，閒居气味长。新霜浓淡白，早橘浅深黄。勋业锦囊句，光阴宝篆香。故人如访问，宛在水中央。


漫雪蜗争席，翻泥蚓近床。不堪听鹳垤，应喜得鱼庄。带雨移行李，携孥问野航。西湖第一义，佳句已难忘。


借得渔乡住，心安即是家。客来时举酒，饭后定分茶。野老从争席，山童解献花。扁舟随意坐，不羡斗边槎。


人日晴还暖，游丝舞复翻。湖平开镜面，岸静见芦根。舟昔几番过，地今何处村。沛城多美酒，弭棹一开樽。


万木稠新绿，孤花委晚红。山容随隐见，云影度空濛。农老无嫌问，人言不害丰。破愁还作喜，结句答邻翁。


借得渔乡住，蟾光忽满轮。金波随短棹，银汉有通津。几度中秋月，今宵自在身。一尊消得醉，眼底欠诗人。


经梅多过溽，转蕙拟吹薰。山脚昏酣日，檐牙晓堕云。病忺添御裌，笔懒习书裙。那得惊人句，聊将绝世纷。


岁月多歧路，生涯几短亭。归来故人眼，相对旧时青。诗带烟霞寄，园知杖屦经。预愁逃社去，湖外渺沧溟。


借得渔乡住，分明似水仙。好山排座右，明月到尊前。挂綵迎朝日，飞霞带晚烟。往来真自在，易觅钓渔船。


榴绽千重束，葵开一丈红。为怜花寂寞，却念雨溟濛。此去须时若，相将喜屡丰。閒中有忙事，祇得挠邻翁。


近郭梅根古，临流野兴长。结亭从寄乐，隔坞得浮香。度锦趋莲渚，吹云映柳庄。棠阴无可纪，题作小河阳。


通夕闻鸣霤，凌晨起炷熏。映山高见雨，隔坞远留云。卢橘明金弹，安榴染绛裙。楼居堪护足，终羡蝶飞纷。


孰裹经旬饭，谁同夜雨床。何妨散花女，聊伴食鱼庄。拟唤桃根渡，还思范蠡航。江湖真落手，身世可兼忘。


竹居元为竹，闻借帚湖阴。齐物千言就，巢枝一径深。岚光开句眼，虚籁试禅心。赓得西湖咏，何须更姓林。


已用计然策，犹烦傅说霖。绵延三日往，慰藉九重深。柱础收馀润，摩围散薄阴。何庸尸祝力，圣主自诚心。


名园乡党敬，莫可致南床。盛事联千佛，诸公竞一庄。建侯期朔漠，驻跸尚馀杭。报国平生志，他年幸勿忘。


地僻人为胜，居閒乐自知。书声山响亮，琴韵水逶迟。为药藤修架，因花槿结篱。蓝田冷松竹，那得久怡怡。


宿雨居然阁，顽云扫似开。岚光湖上出，霁色柳边来。铃鸽抟风转，筝鸢掣线回。脩廊閒勃窣，花影上苍苔。


借得渔乡住，清霜已著秋。丹枫如锦障，黄菊似钱流。物理观诸妄，吾生等一沤。得閒闻健好，随寓且夷犹。


入院馀旬浃，今朝始快晴。才闻乌鹊语，已有蜜蜂声。到眼花枝暖，粘须柳絮轻。重门无个事，诗意正关情。


借得渔乡住，诗家物色宜。苇声鱼拨剌，竹影月参差。风铎时成曲，山童解答诗。閒居多乐事，惟有此心知。


老境惭年长，斋居惜岁徂。难分阿戎炬，只拥玉川炉。夜雨知时落，朝阳谪见无。君王素修德，安意饮屠苏。


岚光趋泽笏，波影漾湖床。借竹欣移宅，看花拟宴庄。钟声来佛屋，镜面济慈航。莫便疏城市，诗盟未可忘。


四十明朝是，俄惊白发新。旧诗曾探借，今语遂为真。不恨身将老，惟怜学转贫。婆娑花县底，谁复念安仁。


去岁一冬暖，开春逾月晴。伸眉来雨意，变色起雷声。摇动园林喜，欢呼鸟雀鸣。閒中多感激，诗句亦生成。


令温风有信，林静叶无哗。别种桃舒萼，先期梅著花。成蹊馀屐齿，索笑见檐牙。未饮朝来酒，何妨饭后茶。


年光本尅期，秋闰似移时。断雁馀新绠，残蝉泥旧枝。黄华随露展，乌帽受风攲。预有登高兴，秋风入梦思。


弹冠惊野马，束带响吴钩。意远秋多思，诗清语过愁。君当仪省户，我合老林丘。何日苕溪上，相从不系舟。


田里逢年岁，江山净物华。栖粮供野雀，输赋答官蛙。觳觫眠穰圃，龙钟卧酒家。不须听击壤，平世此何加。


觅句无新语，怀人有故情。归音苏酒渴，诗法酿秋清。近种芙蓉发，低铺锦绣成。虽赊新瓮熟，腊酝待同倾。


诗分缘稼穑，别墅故人多。又过中秋闰，无如明月何。违离增寂寞，衰病废吟哦。十首撩人甚，重翻古井波。


秋日郊居好，风光属散人。雍容观物化，潇洒任天真。菊好芙投老，杨疏柳效颦。飞翻看两蝶，喜得自由身。


龙翔江上水，万折只朝宗。依倚惟危槛，扶持有短筇。秋山成自献，落日为谁容。临眺馀嘉菊，重阳酒自供。


学阃难优入，诗堂仅许升。百年从皓首，一盏爱秋灯。次第挂冠老，晨昏有发僧。未能逃兀兀，祇欲任腾腾。


应节何妨俗，伤春已是翁。百年谙社酒，万里忆郫筒。话旧肱堪折，追欢袖略通。潘郎久不见，妙语想蘋鸿。


气合桑舆友，才推屈宋衙。留春无上策，作意惜残花。葭倚终惭玉，蓬生正倚麻。陶溪人远室，漳浦客思家。


涉世味何疏，师心道与俱。古风诗入律，远景句成图。一语中标的，千篇徒嗫嚅。秋光照轩豁，我辈未囚拘。


寄种侪孙稻，株株欲竞齐。年丰催酿蚁，夜半想闻鸡。野老同杯酌，忘形绝町畦。虽无花泛水，终恐世人迷。


遥想潘夫子，元正免立墀。已倾新岁酒，未和隔年诗。老色长欺鬓，春风不肯丝。人言金可作，宁惜草堂资。


穷巷家何隘，秋郊景自舒。草涂飞蚱蜢，蓼岸点舂锄。虾菜通潮信，鱼蒲傍海居。饭廉称柳市，别业计非疏。



        霜叶彫残芰，寒花发旧芦。一秋明眼处，落雁惠崇图。

      

元日好天气，侵晨供佛灯。生逢大庭氏，閒作小乘僧。报主须身健，勤家且夙兴。一贫容易饱，四海愿丰登。



        丁香从百结，恨只满东风。未必愁能解，虚传酒有功。

      


        白云峰下白云堂，堂上高人一辨香。绕殿持经山四合，缭墙行道木千章。众生示免婴时苦，大士宁能与世忘。祈雨祈晴来复去，此身却似白云忙。

      


        拂面秋风云漠漠，伤心古汴黍离离。不因避雨渔阳庙，争见元丰大观碑。

      


        亭车京洛净风沙，几见屏开落墨花。故国似人犹可喜，穠肌何况谢铅华。

      


        花开水晶瓶，叶排青琐窗。枝红立白帜，蝶阵垂翅降。

      


        绣被鸳鸯，宝香熏透蔷薇水。枕边一纸。明月人千里。宿洒初醒，全不忺梳洗。抬织指。微签玉齿。百色思量起。

      


        不见融州夏涉秋，居然款对豁羁愁。犹存尊足怜同病，不击虚舟任打头。久待一州当敛惠，终烦诸野要营求。我今不啻便应足，独恨於君百未酬。

      


        物有为身累，龟灵却受鑽。毛公今放汝，珍重保身安。

      


        自得湘江种，禽栖不敢弹。怕摇枝上露，犹是泪琅玕。

      


        昔贤不肯入朝歌，况乃军中忌讳多。咄咄衣冠出疆去，迫於人处竟成讹。

      


        吾乡说三宋，伯也抱奇伟。太学三十年，不作举子语。晚当拜物恩，青衫送还官。开口论世事，有舌不可扪。吾皇开寿域，汪濊泽万男。勉公俯而就，如女有正色。翻然感际会，千载今一时。谁欤俾宿留，再和扫来辞。渊明归月田，公归徒四壁。姑奉祝融祠，胜煮南山石。公站未得第，我辈惭登科。空餮了无补，奈此归来何。

      


        玉笛床头取次横，自吹头管按新声。梨园旧谱今何在，一段风流画得成。

      


        孤峰不与众山俦，直入青云势未休。曾得乾坤融结意，擎天一柱在南州。

      


        仙凡从昔各为乡，弱水蓬莱隔混茫。不见麻姑呈狡狯，空教贺老号清狂。两奁心事无人共，万点花飞有底忙。说与东风须作主，莫教痴白妒娇黄。

      


        花叶自低昂，攀折人不舍。偷实定短人，朔辩愧黄马。

      


        乱山青翠郡城东，爽节凭高一望通。交友会时丝管合，羽觞飞处笑言同。金英耀彩晴云外，玉树凝霜暮雨中。高咏已劳潘岳思，醉欢惭道自车公。

      


        闲中直指醉为乡，寒信扁舟竟渺茫。可惜海棠随雨过，犹怜粉蝶伴醒狂。游人静后西山好，春事深来老圃忙。未必烦公频折简，花时还是负姚黄。

      


        翰林遗迹镜潭前，孤峭高僧此处禅。出为信门兴化日，坐当吾国太平年。身同莹澈尼珠净，语并锋铓慧剑坚。道果已圆名已遂，即看千匝绕香筵。

      

坏衲相过羽服迎，可怜□静□营营。我思江上忘身计，师出山中乞寺名。振锡回还心未住，布金圆□意方平。零陵泉石三湘最，莫踏□□□□□。


戏叶复依蒲，登龙是去途。何烦垂翡翠，未肯畏鹈鹕。已负吞舟大，终无涸辙虞。濠梁宁足乐，相忘在江湖。



        叨窃逢嘉会，孤单荷曲成。高车陪上宰，密座厕群英。步武清华地，优游侍从荣。勤劬期薄效，忠谨誓明诚。方畏官箴失，俄惊宠命行。冒恩心易感，恋圣意难平。未副宵衣念，宁安昼锦情。摇摇千里棹，眷眷九重城。茜旆辉登路，琼章耀去程。子牟牵望处，金阙玉为京。

      


        偶向严堂吊子陵，布衣携手远相迎。乍亲冠盖谈谐少，久住林泉骨自清。正好辛勤缘齿少，最难遭遇是时平。李频乡党玄英裔，皆合工诗取盛名。

      


        日长春老职司閒，纵辔因寻负郭山。花气半飘青霭外，泉声多在白云间。香灯肃肃严僧事，钟梵萧萧爽客颜。坐有诗人樽有酒，擬抛城市宿禅关。

      


        示信流千古，颁荣遍万方。帝缄金缕细，天印玉文长。雀马严君政，龟蛇辨国章。何当携枣篆，回首谢银黄。

      


        数峰回抱隔烟林，一簇招提十里深。只合步行寻石径，不宜呵喝入松阴。遥分画手援毫意，暗起诗人得句心。梅岭笙歌上高处，孤猿幽鸟减清音。

      


        黑水溪旁聊驻马，奈何岸上试回头。高崖昏处是阴狱，须信人生到此休。

      


        著位时专绝，铺筵罄恪恭。鲁堂曾子避，汉殿戴凭重。黼绣矜华靡，莞茅助礼容。轩皇膺帝锡，瑶彩映昂颙。

      


        至宝不自献，韬藏亦英华。余香被草木，秀擢幽岩花。

      


        密缄龙焙火前春，翠字红绡熨眼新。品味至高谁合得，双林树下上乘人。

      


        闻得乡人说刺桐，叶先花发始年丰。我今到此忧民切，只爱青青不爱红。

      


        欺天行当吾何有，立地机关子太乖。五百青蚨两家阙，白洪崖打赤洪崖。

      


        食野甘榆棘，乘流接海鲸。骇鸡称国宝，辟水得天名。巴浦千年迹，黄支万里程。至循来禁御，六扰莫心惊。

      


        山木无阴驿路长，海风吹热透蕉裳。渴思西汉金茎露，困忆南朝石步廊。江上竹竿输散诞，林间冠褐负清凉。不程欲选披襟处，满眼赭桐兼佛桑。

      


        不效燕昭置，终贻子罕羞。吴都矜四达，楚国炫三休。好卜登春乐，无增累卵忧。玄都有琼构，何日从真游。

      


        四两玄参三两松，麝香半分蜜和同。丸如弹子金炉爇，还似花心喷晓风。

      


        出必彰明盛，来当表庆隆。野心知楚子，疐尾见周公。仲德牵衣惠，乌孙饲乳功。金行钟粹白，冬献莫雷同。

      


        山玄水苍重，进揖退扬清。静有如圭德，行无变玉声。韦弦非中度，兰蕙欠锵鸣。几忆陪朝会，交相间九成。

      


        诎直明怀让，球鱼示有章。对敭资指画，受命助心藏。慎重传三世，荣华置满床。贤哉段太尉，为国击豺狼。

      


        雄文彰炳变，麟史载於菟。莫负编须勇，须怀履尾虞。耻将豺共弃，忍与兕为徒。啸谷非威怒，风从慑万夫。

      


        坏衲相遇羽服迎，可怜□静□营营。我思江上忘身计，师出山中乞寺名。振锡回还心未住，布金圆□意方平。零陵泉石三湘最，莫踏□□□□□。

      


        安问谢张网，依凭恃堞长。获三当战狩，用一胜千羊。冰渡忧濡尾，风嗥乐在梁。莫言无粹白，九尾荐佳祥。

      


        出城数里即青山，路入青松白石间。只合步行寻石径，不宜呵喝入松关。

      


        盛礼尊元服，嘉名重进贤。穷奢讥鵔鹊，极品贵貂蝉。就列峨章甫，瞻颜仰邃延。谁知远游制，宠锡自高天。

      


        积润容零露，无涯任酌蠡。浮空长浴日，表圣不扬波。江汉源流众，蕃夷岛屿多。客槎如可泛，咫尺是星河。

      


        翠影人疏度，波光瑟瑟凝。帝家金掌露，仙署玉壶冰。晓井侵星汲，宵厨向月澄。岂惟蠲肺渴，灌顶助三乘。

      


        绿杨垂线草铺茵，触处烟光举眼新。一品也须妨白发，千金莫惜买青春。莺声圆滑堪清耳，花艳鲜明欲照身。独向此时为俗吏，风流知是不如人。

      


        八桂提封接九疑，宝坊游览负心期。栴檀未睹生天像，琬琰空传置寺碑。白玉毫光应照我，黄金色相竟留谁。灵川他日香云里，莫道凡夫见佛迟。

      


        妙尽三才象，精皆九贡金。克商迁洛邑，兴汉出汾阴。郜赂惭非道，秦求愧丑心。观铭知考甫，伛偻戒何深。

      


        著象本沉潜，成形莫我厌。秉阴彰至信，厚载示流谦。右转群生遂，东顷万壑兼。寰区今底定，不用八龙占。

      


        玦带珊瑚佩解琼，楚云无定好伤情。临邛已误通瑟意，金谷难寻辩玉声。微警单栖盘露重，密含幽思畹兰平。明珠百琲将何当，怅望轻躯病欲成。

      


        白麻初降紫宸中，簪组相惊帝泽丰。骤陟将坛知连偶，久尘台席愧材庸。桑榆便觉人间别，旌戟犹疑梦里逢。已是都城耸荣观，更颁天唱耀戎容。

      


        北苑龙茶者，甘鲜的是珍。四方惟数此，万物更无新。才吐微茫绿，初沾少许春。散寻萦树遍，急采上山频。宿叶寒犹在，芳芽冷未伸。茅茨溪口焙，篮笼雨中民。长疾勾萌并，开齐分两均。带烟蒸雀舌，和露叠龙鳞。作贡胜诸道，先尝祇一人。缄封瞻阙下，邮传渡江滨。特旨留丹禁，殊恩赐近臣。啜为灵药助，用与上樽亲。头进英华尽，初烹气味醇。细香胜却麝，浅色过於筠。顾渚惭投木，宜都愧积薪。年年号供御，天产壮瓯闽。

      


        玉女潜窥久，偷儿窃觇频。绮疏环禁掖，青琐近严宸。静听翰音异，遥观列岫新。好开虚白室，云母若冰轮。

      

秦宫紫玉忽变神，似来浔阳访石人。黄公赤刀制不得，吼怒惊倒裴将军。固知两胁横乙骨，莫令双耳多生缺。黄芦风紧杀气寒，啸声撼动秋山月。山空月冷不可留，人间苛政皆尔俦。踟蹰亦欲渡河去，刘昆宋均今有否？



        积羽贻深戒，为梁藉众材。采菱浮苑囿，鸣鹤泛池台。云映孤篷去，潮阴两桨回。南风鸜鹆艗，知是故人来。

      


        四十九年前及第，同年唯有老夫存。今日殷勤访吾子，稳将鬐鬣上龙门。

      

师琴名以蕤宾铁，岂是七丝专一律。古来声律商与宫，一百四十四调终于一。又闻古铁能解音，何况圣人所作之雅琴。琵琶才闻铁自跃，万物岂不通琴心。忆昔重华为民鼓，拂拂薰风吹下土。九官佩玉和铿锵，凤凰来仪百兽舞。无情相感若有情，蜀山欲破铜先鸣。从今却笑陶渊明，胡为不取弦中声。禅关万竹净尘垢，月出西湖照窗牖。此时请师为鼓一再行，试听还有铁声否？


葛仙岭上瞿昙宫，老僧雪眉覆双瞳。奇琴久蓄款识古，云是零陵水边石上之枯桐。忆昔蛟龙宅其涘，霹雳斩龙树亦死。道人作琴傍水弹，几夜湘江泣帝子。迩来居我玛瑙坡，声价压倒伽陀罗。嵇心羊体妙相得，有耳不听西湖歌。松窗茶屋梦初醒，别鹤凄凄怨烟岭。隔水逋仙夜不眠，听尽梅花山月影。


草堂栖在灵山谷，勤苦诗书向灯烛。柴门半掩寂无人，惟有白云相伴宿。春日溪头垂钓归，花笑莺啼芳草绿。猿鹤寥寥愁转深，携琴独理仙家曲。曲中哀怨谁知妙，子期能识宫商调。鱼未成龙剑未飞，家贫耽学人争笑。君不见苏秦与韩信，独步谁知是英俊。一朝得遇圣明君，腰间各佩黄金印。男儿立志需稽古，莫厌灯前读书苦。自古公侯未遇时，萧条长闭山中户。


仙人海上来，驾言游苍冥。乃逢浮丘伯，驻之紫霞城。凤凰不可招，梧桐何青青。焉知碧山月，期子待吹笙。


夜久群动息，境寂无炎蒸。凉飙散浮云，惟见河汉明。缅怀尘纷劳，喜际夜气清。安得舍所趋，白日澹无营。仰看斗柄移，耿耿低玉绳。天运亦有常，吾生何时宁！


何人咒缩昆明水，一夜溪边红叶起。银河捲上洞庭峰，橘树寒烟秋色里。恍如陵阳窦子明，又疑句曲茅初成。淋漓元气无青冥，马发摇动天瓢倾。乾坤万里苏旱暍，草木无言生意悦。归来高卧碧潭云，独抱神珠弄明月。


秋怀从别后，正七夕穿针在画楼，暮雨过纱窗凉已透。夕阳影里，见一簇寒蝉衰柳。水绿香人自愁，况轻拆鸾交凤友。合得成就，真个胜似腰缠跨鹤扬州。　　【前腔】风流，恩情怎比墙花路柳？记待月西厢和你携素手。争奈话别匆匆，雨散云收？一种相思分做两处愁，雁来是音书未有。合前　　【集贤宾】西风桂子香韵幽，奈虚度中秋。明月无情穿户牖，听寒蛩声满床头。空房自守，暗数尽谯楼上更漏。合如病酒，这滋味那人知否？合前　　【前腔】功名未遂姻缘未偶，共一个眉头。恼乱春心卒未休，怕朱颜去也难留。把明珠暗投，不如意十常八九。合前　　【黄莺儿】霜降水痕收，迅池塘犹暮秋。满城风雨还重九。白衣人送酒，乌纱帽恋头，思那人应似黄花瘦。合怕登楼，云山万叠，遮不得许多愁。　　【前腔】惟酒可忘忧，这愁怀不酒。几番和泪见红豆，相思未休。凄凉怎受？老天知道和天瘦。合前　　【猫儿坠】绿荷萧索无可盖眠鸥，碧粼粼露远洲。羁人无力冷飕飕，合愁，早知道宋玉当时顿觉伤秋。　　【前腔】一簇红蓼相映白频洲，傍水芙蓉两岸秋，想他娇艳倦凝眸。合前　　【前腔】无情红叶偏向御沟流，诗句上分明永配偶，对景触目恨悠悠。合前　　【余音】一年好景还依旧，正橘绿橙黄时候，强把金樽开怀断送秋。


夜静坐前轩，明月方皎皎。大火既西行，凉风在木杪。庭际促织鸣，凉露下芳草。缅怀羁旅人，重感岁时老。安得跻空同，一问广成道。


绿玉参差傍短楹，高堂清梦已冥冥。满枝只带湘灵点，一曲空听秦凤鸣。天莫问，物多情，此君潇洒若平生。风声月色来亭榭，老泪年来湿几更。


钱塘门里支离叟，短发萧疏色黧垢。雪霜岁晚结轮囷，风雨年深增老丑。挫箴糊繲总无能，欲与冥灵齐上寿。天公怒此怪且懒，敕遣灵官下搜取。勾娄吉利忽飞来，虎倒龙颠尽灰朽。女萝飘腾白鹤去，琥珀迸裂青羊走。繁阴已逐谢仙车，枯干徒存韦偃手。迩来好事犹痛惜，叹息形模无复有。宁知百年皆梦幻，静看万变互纷糅。荣枯相寻无已时，成坏有数原非偶。南山谁信梓化特，昆仑俄惊柳生肘。朝菌何曾阅晦朔，棫朴那知避薪槱。全躯孰似栎社树，絜之百围今在否？人生根蒂不可牢，况为草木计近久。野客空叹倚江楠，老奴谩泣琅琊柳。寒烟落日西湖边，衰草荒庐园数亩。不见当时铁门限，春蚓秋蛇徒蚴蟉。玄云飞尽墨池空，直寄亭前谁酹酒。


布帆高挂发吴歌，巴陵到时秋思多。凉风渐落君山木，明月正满洞庭波。丈夫壮游有如此，人生清事能几何？想见题诗搜景物，夜深风雨泣湘娥。


四海张公子，才华重缙绅。早从枢府辟，已践属车尘。通籍联清禁，严更列近臣。周庐金帐晓，岩室玉墀春。马湩挏官酒，熊胹少府珍。青冥多雨露，黄道焕星辰。往事疑皆梦，浮名笑此身。冯唐虽磊落，颜驷竟逡巡。岁月黄尘老，关河白发新。还家见江总，举事识陈遵。春水桃花鳜，西风笠泽莼。扁舟五湖客，阳羡一归人。我惜交游晚，相期意气真。冥鸿何杳杳，斥鴳自踆踆。斜日横江路，寒云隔水滨。何时谋一壑，卜筑愿相亲。


昨夜山中宿雨晴，白云绿树最分明。茅堂早起无他事，去看溪南新水生。


清清慈溪水，蘋藻被涯涘。昔年修妇职，采撷荐明祀。殷勤执豆笾，斋肃事君子。一朝双鸳鸯，别离隔生死。死者无还期，生者当同归。奈何姑嫜老，重以膝下儿。升堂奉甘脆，篝灯训书诗。庶以未亡人，慰彼泉下思。溪水彼可竭，妾身不改节。溪水有停污，妾心但明洁。荧荧瑶台镜，玄发今已雪。孤鸾虽不舞，寒影自澄澈。溪水常流东，馀波总相从。结发为夫妇，永别何由逢！青山有玄寂，百岁须当同。愿言合欢树，化作垄上松。茑萝更缠绵，相依无终穷。


越江芙蓉开若云，越中儿女红襦新。年年采莲江浦口，扁舟遥唱江南春。凝情倚棹送行客，折得芙蓉赠行色。南风吹作满袖香，令人别后长相忆。君心如花不污泥，亭亭洁立当清漪。花容不逐秋风老，知君交态无荣衰。人生百年几回别，莫惜芳菲为君折。芙蓉落尽秋江空，千里相思共明月。


秋菊有馀色，可以慰幽情。岂无一樽酒，泛此黄金英。美人久不来，岁晏霜露零。坐感芳草歇，佳期怅未能。


珊瑚树倚碧琅玕，曾入西清画里看。今日五云仙阁远，梦回烟雨楚江寒。


吴中二八深闺女，生来不学唱《金缕》。纤纤素手青灯前，织得寒机成白纻。裁缝熨贴为君衣，春天衣著生光辉。明珠为珰璧为佩，同此素色无相违。一朝送君江上别，岁晚关河积风雪。生知白纻不胜寒，但喜君身常皎洁。君不见东邻少妇织锦工，织作步障围春风。春风一去花草歇，金谷寒蛩怨秋月。何如洁白长相守，尊中有酒为君寿。人生温饱不足多，莫羡东家著绮罗。


客舟夜渡中泠水，空山不见羲之鬼。骊珠飞去龙亦惊，月落空梁僧独起。银钩茧纸归长安，蓬莱宫里人争看。一朝风雨暗园寝，玉柙搥碎昭陵寒。龙眠画手元晖笔，当时曾笑萧郎失。至今二子亦何在，久与兰亭共芜没。人生万事空浮沤，走舸复壁皆堪羞。不如煮茗卧禅榻，笑看门外长江流。


汴水东边杨柳花，春风散入五侯家。繁华一去江南远，閒汲山泉自煮茶。


天寒木叶下，短景凄其清。幽居有所思，振衣临《黄庭》。仰观冥鸿飞，竟与浮云迎。怅望不可见，空山暮雨生。


麟阁图形与世更，唯侯英烈死犹生。斗牛夜焕双龙气，山谷时闻万马声。瘴雾辄从风里散，枯苗齐向雨中荣。民心恋恋无时已，长共溪流一带潆。


舣舟悬砭入苍扉，满地秋云冷湿衣。万古石门扃不合，半空瀑布雪常飞。猿收松子和烟落，鹤伴琴童带月归。独有谢公诗句好，至今山色纪馀辉。


处士祠边梅已放，遥知载酒到岩阿。西山烟霭连朝好，南省官曹暇日多。词客锦笺题水调，佳人翠袖拂云和。马蹄归踏黄昏月，一路清香送玉珂。


晓来深院生寒思，五月江城尚裌衣。新水池塘鱼暗长，湿云楼阁燕低飞。飘零王粲辞家久，牢落潘郎感发稀。却笑炎威都洗尽，夜凉疏雨乱萤微。


十五明星近紫宫，熏炉香里佩玲珑。省郎趋幕皆时彦，元帅临边暂总戎。黄阁风云盖盛世，苍生霖雨望群公。当年礼乐三千字，今日须看及物功。


故人今作祇陁客，想见天寒尚倚楼。江海暮云多旧友，关河夜雨有孤舟。桓荣学业仍稽古，李广才名未得侯。何似云林倪处士，焚香清坐澹忘忧。


暨阳别驾真清官，弹琴诵书民自安。幽居恰近范蠡宅，官舍政俯西施滩。水声入林竹根冷，山云落几香炉寒。有客打门求妙墨，家僮莫放砚池乾。


水驿灯明渐掩扉，雨中何处暮山微。萧萧落木征帆过，漠漠长河一雁归。岁晚仲宣犹在旅，年来伯玉自知非。久

      

忆昔开元有道时，官僚济济盛威仪。楼通华萼诸王过，仗入芙蓉百辟随。回首渔阳急鼙鼓，伤心剑阁驻旌旗。曲江废苑重归日，旧日宫奴鬓亦丝。


莫向宗周叹黍离，英雄生死系安危。内廷不下班师诏，朔漠全归大将旗。父子一门甘仗节，山河万里竟分支。孤臣犹有埋身地，二帝游魂更可悲。


夏盖山前湖水平，杨梅欲熟雨冥冥。吴门乱后逢梅福，辽海来时识管宁。野雾连村迷豹隐，江风吹浪送鱼腥。伯阳旧有参同契，好共云孙讲《易经》。


西陵潮落船初发，念子辞家去觅官。直欲持书上光范，不妨卖药过邯郸。黄河雪消水乱走，紫禁花浓春尚寒。如此江山足行乐，莫将尘土污儒冠。


摇落关河万木空，征途日暮感飘蓬。天寒为客吴江上，夜雨读书山寺中。伯乐何时过冀北，扬雄谩自赋河东。黄尘冉冉貂裘老，殊愧南邻桑苧翁。


隐君家在越江边，烟雨江村绕舜田。玉树郎君宜采服，紫荆兄弟正青年。山云晓闇读书屋，湖水春明载酒船。何日重来伏龙下，参同契里问神仙。


楼船晓泊苏台下，官舍梅花暖欲开。千里关河同客思，一川风雨送离杯。黄金压马日边去，绿树迎人天际来。后夜思君望天北，使星应合近三台。


天上神仙白玉京，烟花缭绕凤凰城。端门日上红云动，太液春寒绿水生。封事晓当香案奏，奎星夜接泰阶明。更看鼎鼐功成后，绿野堂深遂素情。


曾向天涯钓六鳌，引帆风紧隔银涛。江山有恨英雄老，天地无情雨露高。七国游谈厌犀首，十年奔走叹狐毛。争如蓑笠秋江上，自鲙鲈鱼买浊醪。



        晓雨池上来，微风动寒绿。幽人睡初起，开窗见修竹。西山带曾云，隐隐出林木。境寂尘自空，虑淡趣常足。独坐无晤言，流泉下深谷。

      

上苑东风珂佩鸣，宫莺初啭隔花声。天清北口烟尘净，云去西山雨雪晴。畿甸居民瞻奉使，衣冠国子拜先生。汉家张赵何须数，待看皋夔致太平。


日月垂光照海滨，东南声教属儒臣。九天雨露金瓯重，万里山河玉烛新。田野年丰多贡赋，江湖秋静息风尘。此行宣室须前席，剩有嘉谟为上陈。



        绛罗密幄护风沙，莫遣牛酥污落花。蝶梦不知春已莫，鹤翎还似暖生霞。诗呈金字怀仙客，手印红脂出内家。独羡沉香李供奉，清平一曲度韶华。

      


        莫向中原叹黍离，英雄生死系安危。内庭忽下班师诏，绝漠全收大将旗。父子一门甘仗节，山河千里竟分支。孤臣尚有埋身地，二帝游魂更可悲!

      


        闭门春草长，荒庭积雨余。青苔无人扫，永日谢轩车。清风忽南来，吹堕几上书。梦觉闻啼鸟，云山满吾庐。安得嵇中散，尊酒相与娱。

      


        宁可效陶潜，休要学双渐。觑了你腰驼背曲，说甚么撒正庞甜。你拳如斩马刀，舌似吹毛剑，你将节风月须知权休念。三般儿惹得人嫌，间花头发，烧忽醮鼻，和粉髭髯。

      

　　羞看镜里花，憔悴难禁架，耽阁眉儿淡了教谁画？最苦魂梦飞绕天涯，须信流年鬓有华。红颜自古多薄命，莫怨东风当自嗟。无人处，盈盈珠泪偷弹洒琵琶。恨那时错认冤家，说尽了痴心话。　　一杯别酒阑，三唱阳关罢，万里云山两下相牵畦。念奴半点情与伊家，分付些儿莫记差：不如收拾闲风月，再休惹朱雀桥边野草化。无人把，萋萋芳草随君到天涯。准备着夜雨梧桐，和泪点常飘洒。



        小则小偏能走跳，咬一口一似针挑，领儿上走到裤儿腰。眼睁睁拿不住，身材儿怎生捞？翻个筋斗不见了。


竹屋无人静掩扉，病身坐爱暖风微。悠扬瓮底醯鸡舞，撩乱窗间野马飞。家在江南田地少，年来海内友朋稀。登山临水情何极，惆怅高怀与愿违。


      


劳歌一曲黯离情，乡梦中霄恋去程。北阙故交成久别，南官倦客已除名。山城奏角人初寝，野岸维舟月乍生。良会几时如可卜，早凭归雁寄新声。







        微生祖龙代，却思尧舜道。何人仕帝庭，拔杀指佞草。奸臣弄民柄，天子恣衷抱。上下一相蒙，马鹿遂颠倒。中国既板荡，骨肉安可保。人生贵年寿，吾恨死不早。

      

菡萏秀夏暑，芙蓉傲秋霜。炎凉各异趣，习见皆寻常。东风别有花富贵，孤干高擎三萼缀。窈窕含娇却是娇，依稀似醉元非醉。嫣然开向绣阁前，中纯雅淡傍清妍。阴晴月露总足爱，欹侧偏正皆足怜。鹊巢小星本诚敬，天遣灵苗示嘉应。岂特祥钟草木蕃，行看庆衍螽斯盛。妙哉妙笔妙通神，貌出芳容巧夺真。颜色长鲜态长好，珍图宝算共千春。



        闷拂银筝，暂也那消停。响瑶阶风韵清，忽惊起潇湘外寒雁儿叫破沙汀，支楞的泪湿弦初定。弦初定，银河淡月明，相思调再整，蓦感起花阴外那个人听。高力士诉与实情，金篦儿唬的人孤另。




秋风淅沥秋塘净，菰米沈波荷折柄。翻藻鱼跳水气腥，采菱人散歌声定。莲茎袅袅缀枯房，上有雍渠立晚凉。翠盖裂残浑改色，红衣落尽尚馀香。图中颇得周诗义，未论工拙先观意。不写和鸣写急难，人间谁独无兄弟。嗟我龙钟命弗齐，今年同气委黄泥。白头徒重鸰原感，展卷他乡忍泪题。



        落花轻惹暖丝香，飞燕过东墙。重重帘幕闲清昼，金篆小烟缕初长。罗衣乍经春瘦，蛾眉慵扫残妆。　　【幺】几回寂寞怨东皇，独自暗情伤。振衣忽忆当时话，空低首踏遍红芳。看到蓠コ卸也，玉骢何处垂杨。　　【夜行船】暮雨朝云劳梦想，算却是几般情况。海阔相思，山高恩爱，都撮在这心上。　　【乔牌儿】韩香空妄想，何粉怎承望。怪灵鹊不离花枝上，又来没事谎。　　【搅筝芭】恰撇下心儿忘，才说着意儿谎。俺捱过恶诧风声，搜索遍风流伎俩。蓦忖量，猛参详。空将顺人情笔尖和泪染，怎诉衷肠！　　【月上海棠】尘蒙金锁闲朱幌，泪湿香绒冷绣床。无语傍归台，全不似旧时格样。慵游赏，忍见莺双燕两。　　【幺】无端云雨权收掌，谁说道阳台路凄怆。着意会鸾凰。稳把佳期盼，指望成来往，一任闲人讲。　　【赚煞】挑灯织锦空劳攘，须跳出悉罗怨网。花压东墙，潜等待栊门儿月明下响。




伯鸾自安田野性，季鹰谩有莼鲈兴。何似施生住日边，吴中山水壁间悬。山水苍苍绝垢氛，看图不异在吴门。亭间一叟书长把，树杪飞流响不闻。苍苔白石菰蒲绿，溪上谁人补萝屋。数拳晴雪见栖鸥，十亩凉阴翳高木。我昔巢栖五老颠，松风桂月伴云泉。朅来委质事明主，敢念池鱼思故渊。瑶枰谩想溪边奕，碧草空怀洞里眠。缄情划尔发长笑，清宵梦绕香炉烟。




        景萧索，迤𨓦秋光渐老。隐隐残霞如黛扫，暮天阔烟水迢迢。数簇黄花开烂漫，败叶儿渐零零乱飘。无聊，绿依依翠柳，满目荒芜衰草。　　【梧叶儿】凄凄凉凉恹渐病，悠悠荡荡魂魄消，失溜疏刺金风送竹频摇。渐渐的黄花瘦，看看的红叶老。题起来好心焦，恨则恨离多会少。　　【二郎神幺篇】记伊家幸短，枉着人烦烦恼恼。怏怏归来入绣幕，想薄情镇日魂消。乍离别难弃舍，索惹的恹恹瘦却。　　【金菊香】多应他意重我情薄，既不是可怎生雁贴鱼缄音信杳。相别时话儿不甚好，恨锁眉梢，越思量越思想越添焦。　　【浪来里煞】情怀默默越焦躁，冷冷清清更漏迢，盈盈业眼不暂交。画烛荧荧，他也学人那泪珠儿般落。畅道有几个铁马儿铎，琅琅的空聒噪，响珊珊梆梆的寒砧捣。呀呀的寒雁南飞，更和着那促织儿絮叨叨更无了。


枝头地上总猩红，几树繁开几树空。颜色一般荣悴异，谁将此意问东风。


笑吾生、为缘凡骨，神仙亲遇难度。随群逐队埃尘里，年少遽成衰暮。忙退步。这凤翼、龙鳞老拙难攀附。况当末路。亟纳禄投闲，养疴延寿，随意做诗赋。悬弧旦，罔极亲恩已负。持身惟谨清素。繁华易歇同朝露，叹几个人能悟。非义富。非义贵、石崇元载何须慕。乘除有数。全晚节尤难，粗衣淡饭，天自管分付。


柳外轻风拂面来，春忙半是杜鹃催。多般野菜参差老，几样林花接续开。竹为近阶难迸笋，松因临水易生苔。追思往日嬉游伴，聚散如云倍可哀。


杨柳阴阴虎踞关，离亭把酒送君还。到来建邺春将尽，归去文阳夏已残。客里有书惟寄雁，山中无树可栖鸾。分携已自伤怀抱，回首他乡别更难。


多少全真去坐圜，原来与已不相关。若非亲见张平叔，四百金丹也是閒。


叙州富顺县，孝孙有黄璿。弱龄方及纪，至性出自然。祖母久遘疾，伏枕嗟沈绵。绛宫鼎沸溢，荣卫热相煎。饮药如饮水，终剂弗少痊。颇思泥淖螺，煮食或可蠲。时当十月末，凛如冱寒天。陂泽各已冻，此物求无缘。孝孙默致祷，径走南塘边。南塘路迢递，心急足不前。匍匐至其处，解衣漉清涟。果获四十馀，绀若佛髻圆。持归更涤濯，爇火烹甘泉。调以醯与酱，芬香绝腥膻。病者见之喜，饮啜随下咽。燥烦遽脱体，阽危遂安全。乃知一念诚，可以格上玄。造化宰报施，锱铢宁使偏。孙今陟显位，实秉郡守权。兹事谅非妄，词林钜公传。矧伊职师帅，表率宜身先。永言锡尔类，咏歌继朝贤。


月冷瑶阶烛影微，炉烟遥傍侍臣衣。钟山政对斋宫近，瑞雪先迎御辇飞。环佩声来天步近，衣冠身到泰坛稀。何人屡得陪宣室，贾谊承恩在禁闱。


百战功成初拜侯，貂蝉雉尾换兜鍪。丹青拟上麒麟阁，红粉空馀燕子楼。郿坞有金僧施得，平津无客妓来游。若教富贵兼难老，江水应须北向流。


江上草新绿，都城春雪晴。玉缸携酒共君饮，红亭醉醒空离情。问君此行何慷慨，揽辔超超渡闽海。青琐多年旧有声，赤心一片终难改。玉节观风八郡倾，人人同仰范滂名。陶潜解印身虽逸，桓典乘骢众所荣。判袂相望不知久，渺渺青山重回首。别后含情空忆君，谩对萧条白门柳。


鳌簪耸沧海，芙蓉飘紫烟。画工运思极精妙，毫端巧夺造化权。连峰特巘各殊态，一一幻出皆天然。恍疑嶙峋绝顶最高处，参术错落根如拳。气凡肉重莫能即，何由飞步凌其巅。山中之人，纫兰佩荃，濯足涧底，振衣风前。晨兴霞疗饥，宵寝云伴眠。遨游不入五侯宅，偃蹇只听双崖泉。清流曲折相洄沿，种得杏成花满川。乱红缤纷坠漪涟，鸟啼鱼跃春景妍。是谁闲泛溪上船，尽日独玩芳树边。岂若茅亭老叟抱膝坐，语笑简默精神全。小奚捧杖心静专，新梳绿发双髽联。林收雾霭寺突兀，桥横木石湍潺湲。异哉世上有此境，便思问舍仍求田。酌君橘叶井，洗我肠胃膻。聊依松柏岁寒社，庶引桑榆衰暮年。


春光阑珊群卉空，别有佳植开庭中。堪怜朵朵知向日，晨瞻夕仰随西东。从根著叶庇炎景，逐节茁蕊承薰风。苞迎朝旭盏欹侧，萼媚夕照杯玲珑。大哉化工运亭毒，胚腪秀淑归芳丛。名虽不离庶草类，性却解与纯臣同。种之固已寓微意，人心亦似倾阳恭。非徒玩物实自励，亲当致孝君当忠。一身两尽家国事，且复托此明深衷。为询世上簪绂者，若个看花无愧容。


有形斯有影，物理固其常。我行尔必偕，我息尔乃藏。岂但相依附，实此同存亡。学仙非无术，却老亦有方。古称彭聃辈，其寿邈难量。于今竟安在，孰是长生乡。多君为余劝，兹道终杳茫。参苓且当止，莫若衔杯觞。


伊谁丹青擅能事，画出群山与山似。树杪如闻雪瀑泉，林间疑有云门寺。杖藜桥上知何人，抱琴可望不可亲。高师指点笑相语，我昨图成殊逼真。


寂寂空林长薜萝，集芳园里落花多。幽堂有石铭先泐，旧宅无人客独过。海内生刍惭古道，淮南丛桂想遗歌。山阳回首悲邻笛，欲赋招魂奈尔何。


月淡霜清禁漏残，朝回初退紫宸班。来飞叶令云中舄，归看茅盈隐处山。城边棠树应多种，壁上蒲鞭只是閒。列宿垂辉皆拱北，郎星独近太微间。


蓼折荷枯柳叶空，荒畬断垄见群农。登龙门馆今何处，古木栖鸦夕照红。


天子宸游幸北京，从官谁是最知名。青鸾紫凤随行在，玉碗金盘出内庭。芳草细承宫佩软，飞花故落御衣轻。赓歌何限邹枚匹，独说相如赋有声。


云屏四面翠周遭，松桂阴浓野竹高。比似武陵应更好，溪边只欠几株桃。


东南形胜大藩雄，襟带江湖百粤通。紫气虹光牛斗上，落霞秋水画图中。几年凋弊怜诸郡，今日旬宣赖数公。送别因之重怀土，浦云山雨思无穷。


一室廑如斗，堆床置琴书。耕读得闲暇，危坐心自娱。天光在瓮牖，席门挂绳枢。已忘朝市荣，聊依野人居。环堵本隘陋，于我信有馀。陶然俯仰间，八荒在庭除。岂但一榻外，六合真吾庐。即此自宽裕，广厦空渠渠。


芙蕖开清池，花叶相掩映。粲然薰风中，容色自娟静。莹同淑女姿，直类君子性。岂不念春华，荣悴分攸定。奈何徒征驰，竟日事奔竞。


浦云收，山月放。红蓼湾头，秋水生新涨。一个轻舟双桨荡。萧散江湖，富贵非吾望。击空明，浮滉瀁。汀鹭渚鸥，处处长相傍。马首红尘三百丈。风吹不到蓑衣上。


幽壑霁残雨，飞云昼濛濛。大江泻练遥，上与银汉通。村墟极平圹，岛屿迷西东。长林隐空舍，众籁吟天风。悬崖忽焉断，浩荡烟涛雄。夕岚落霞外，把钓何老翁。流水共情性，沙鸟知心胸。浩然沧浪歌，濯足清潭中。始知簪绂华，不与渔樵同。兴适随去留，身閒忘达穷。我生本放浪，中年抗尘容。观图思初服，脱屣期息躬。长揖凤鸾侣，永投鸥鹭踪。自此卸衔勒，郊原春草丰。


杜若靡芜绿满洲，东风春水拍天流。双禽不受人拘束，宿食飞鸣得自由。


平分春色恰相停，处处秋千日日晴。柳为迎风偏婀娜，花因临水更分明。寻芳已负嬉游兴，对景徒添感叹情。犹记南官曾献艺，白头无补负恩荣。


暂息尘踪泯世缘，且留金地礼金仙。三生石湿垂萝雨，百衲衣薰煮茗烟。猛虎跑泉松户外，驯猿投果石龛前。春深绝顶人稀到，花落闲窗僧自禅。


慨观瀛洲画，经济怀群公。唐宫委蔓草，寂寞昭陵空。天策旧多士，犹馀图卷中。乘时翊昌运，磊落皆豪雄。论思过丙夜，鱼水欣遭逢。辉光惊时人，文翰动九重。粉绘劳相臣，褒词烦褚翁。白云鹤笙远，即此真方蓬。勋业岂弗高，声华亦云崇。终然太平治，所愧乃国风。谋谟匪无材，王佐自不同。邈哉夔契辈，谁能写其容。


新安野老发垂肩，说著先朝泪泫然。洪武初年真少事，几曾轻到县衙前。


红槿花稀夜合残，行人千里问乡关。客情偏在初秋里，旅梦频生半醉间。细雨帆樯投极浦，孤村灯火隔前山。西风无限沧洲意，欲采芙蓉愧未闲。


波漂菰米满沧洲，菱叶萧疏藕叶秋。日暮采莲人散后，雍渠飞下水悠悠。


白杨新叶嫩萧萧，野寺春归更寂寥。晓殿敲钟僧俗佛，鹘崙柏子满炉烧。


江上南风起浪花，江头新柳集鸣鸦。长悬双毂牛车稳，流水孤城雉堞斜。沙燕穴巢穿断岸，汀鸥伺食立枯槎。平原更比青原好，何事行人只忆家。


凤盖鸾旂下九关，丰隆列缺护郊坛。星临行殿钟初动，月射斋宫夜未阑。佳气直浮双阙外，祠光遥在万松间。相如未觉才疏薄，谁道明朝献颂难。


耕耨有馀暇，荫此榆柳阴。燕坐对佳菊，解襟独长吟。老农得美酒，负榼远见寻。呼儿涤尘爵，相与聊共斟。终觞兀然醉，富贵非所钦。吾生讵能几，为乐当自今。


秋气惨以慄，凉露日凄其。感时忆亲爱，恻怆增遐思。迢递隔山泽，悠悠各天涯。念昔为舅甥，于今成路岐。逝者间存殁，生者伤违离。奈何绸缪意，中道失所期。复兹邈千里，会合知几时。抚事但心折，怀旧空神驰。愿言垂暮景，黄发臻期颐。


肩舆顿撼似乘车，暂憩邮亭息病躯。清露清风三伏末，残星残月五更初。农家圃废蓬科密，野店灯明苇箔疏。纵是黄埃兼赫日，尪羸何敢惮驰驱。


澹无组绂累，夙志爱林泉。挟册驱羝群，箕踞丛筱边。玩绎造芒芴，超遥谢蹄筌。微风延众籁，落日明长川。心景适相契，物我遽两捐。尔羊本非□，我书亦空诠。不写谷生博，画师无乃偏。执业虽各途，亡羊奚异旃。固知东陵愚，岂及西山贤。徇名与徇利，均死何后先。弃置且勿较，呼儿进杯棬。


蹁跹一黄鹤，飞止弱水宫。青鸟戴胜使，侧目不相容。遂遗瑶池迹，远寄沧海踪。无心随鸿鹄，任尔摩层穹。


上帝萧台卫百灵，储皇拂曙醮群星。清都秘箓开云篆，白昼神雷掷火铃。晓露未乾珠树湿，天风微动宝花零。叨恩久在南宫里，长从銮舆幸冶亭。


琏翁逍遥静养恬，长身玉立仍脩髯。平生雅好在泉石，标格洒落心清廉。优閒惟许一人独，荣进却让诸郎兼。鸠形刻杖圆类铁，鹤翎制氅轻于缣。世上功名久无梦，但遇佳境频留淹。追随老鹿最驯扰，见者疑是白玉蟾。风杉雪桧阴蔽日，满袖翠湿晴岚沾。笑渠营营行路子，赤脚抗走徒趋炎。岁周花甲值初度，画手戏取宣毫拈。逡巡忽见寿者相，惊骇贺客争观瞻。椿龄桂算各三百，不须更问君平占。看教弱水十回浅，海屋方把筹重添。


余生如稚松，由寸望百尺。既承雨露滋，亦受霜雪积。蹉跎踰七十，勤苦曾备历。误蒙明圣知，谬忝中外职。顾已惭菲薄，于时乏裨益。处盈亏必随，履泰否斯即。至理谅在兹，昧者固弗识。叩阍乞残骸，休退恩旨锡。遂令犬马躯，获返田野迹。长揖画省僚，重负从此释。今辰届初度，厨传仍岑寂。傍人竞嗤笑，穷约犹曩昔。妻孥颇愧赧，而我固悦怿。平生守儒素，晚节敢变易。回思永乐初，岁月类梭掷。同年四百馀，多已在鬼域。存者才十辈，犹被利名役。迂疏独何幸，林下得偃息。遗荣遂安闲，养静忘跛躄。游鳞泳清波，羁鸟敛倦翼。贫非吾所忧，病岂吾所戚。宠辱与升沉，宁复置胸臆。忘机侣鸥鹭，植杖随沮溺。浩然天壤间，俯仰惟意适。长歌自为寿，坐对远山碧。


金陵无数好台亭，临眺偏宜此处登。江汇海门诸水黑，天连秋浦九华青。云旂昼下瑶坛静，石髓春香玉洞扃。凤想鸾情霄汉表，不妨暂借赤栏凭。


长忆烟霞水石边，高僧于我最忘年。

      

垂杨夹道昼阴长，五两南风送去航。政羡诸公当要路，独怜十口在他乡。风生平野春苗绿，雨歇高林夏果黄。行在倘逢知己问，别来潘鬓易沧浪。


东风催雨过淮淝，万户千门曙色微。渐老只愁朋旧少，逢春不放酒杯稀。长江绕郡商帆集，远火沿山猎骑归。惟有忍庵窗外雪，比君高操更清辉。


江南有佳植，名列果品中。仙郎乃独好，官舍亲培封。亭亭异众卉，秀茂当严冬。深绿冷逾茂，繁青寒更浓。满树叶葱茜，阴森密成丛。岁晏不改色，傲睨雪与风。所以玩物者，爱比松柏同。灌溉役舆隶，赋咏劳群公。人物两奇特，永言播无穷。


席有尘埃径有苔，旧时知己少曾来。多情独爱庭前菊，肯不羞贫岁岁开。


双亲久沦逝，遗榇空山藏。岁月谅已远，抚昔增感伤。仪刑渺何之，想像空徬徨。悠悠人子心，沈痛何时忘。虚亭纵遥览，竹树森微茫。轻云敛还舒，列岫纷低昂。岩松布清阴，溪艇浮沧浪。骋望极遐旷，白首在异乡。邈兹九京隔，慨叹徒深长。行行更回顾，泪下沾衣裳。


修竹傲冬雪，崇桃媚春阳。刚柔既殊性，艳冶宁联芳。画工未必知物理，强写清标伴妍美。气味原来自不同，枝柯讵肯轻相倚。翛然凤尾静且幽，下视靡蔓皆庸流。贞姿岂作俗花友，直节终非凡卉俦。回首韶华易枯槁，雨折风飘委泥潦。憔悴空怜曩日荣，妖娆宁复前时好。此君依旧挺长竿，四季皆宜夏更寒。万紫千红零落尽，青青还与报平安。


宝砌瑶阶积雪稀，齐开金锁敞朱扉。五云光里来华盖，万乐声中拜衮衣。凤辇乍移清庙阖，龙旂轻拂上林飞。礼成冠佩参差出，佳气祥烟绕禁闱。


花雨消尘草色新，金川门外是通津。江云片片低连水，樯燕飞飞近掠人。画烛牙筹官舍夕，绿蒲翠柳郡城春。悬知公退多幽赏，淮水淮山赋咏频。


忆昔维舟湘水曲。露浥芳蕤飘远馥。褰裳徐步踏晴沙，东一簇。西一簇。尽日徘徊看不足。叹息光阴如转毂。老去观图揩病目。花绝俗。叶绝俗。想像王孙清似玉。


漫浪江湖酒与诗，玉箫明月好襟期。老逢昭代承平日，生在元朝丧乱时。健翮不随黄鹄举，闲心惟有白鸥知。全归地下如公少，迢递南州重我思。


爱闲长日掩衡门，懒步芳阶惜藓痕。百岁光阴将大半，一年春色又平分。梨花开到檐前蕊，蒲草青回石上根。永乐初科逢此日，三场正试礼闱文。


疏疏芦苇野鸥飞，远水茫茫一掉归。雨过山田收早稻，凉生客舍感秋衣。江村露冷蛩声急，楚泽天清雁影微。白发难兄如见问，为言空忆故山薇。


春光忙似箭。又三月初三，牡丹开遍。卯君初度，当今日、祝寿惟深缱绻。八人同气，但只睹五人颜面。我一个、分外龙钟，难似四人强健。如今骨肉无多，但有兴能来，且休辞倦。更教儿侄。愿个个、努力圣经贤传。空词一阕，笑写当、袖中鹅面。期岁岁生朝，持杯乾劝。


水面残冰漾浅漪，临流驻马立多时。不因常侍成奇迹，千载谁知有此池。


衣染缁尘鬓欲华，病身飘泊在天涯。角声吹断还乡梦，只到金陵不到家。


官槐凉露晓来收，之子含情解去舟。阁道千门开北阙，关河万里壮中州。月低高树重城晓，风漾微波太液秋。此去弹冠问知己，故人天上扈宸游。


满地凉阴满径苔，梨花开遍橘花开。山门竟日无云锁，挈榼携壶任客来。


峡山奇处飞来寺，门俯澄江落木边。猿解赋诗悲往事，松能托梦保馀年。昙花贝叶高僧榻，瘴雨蛮烟过客船。安得此身无系累，蒲团共坐阅空诠。


参差雪蕊渐开齐，山鸟梳翎自在栖。绝似江南春二月，杏花疏雨一双啼。


羞向明开向暗开，芳丛暖燄照银台。须臾烂漫都成蕊，顷刻凋零半是煤。绣幌不愁疏雨至，纱窗只怕猛风来。歌阑舞罢人归寝，一寸丹心未肯灰。


旭日熹微散曙光，忽逢元日倍沾裳。久随尘土房山卒，曾厕烟霄粉署郎。蒲柳岂知浑易老，屠苏犹忆最先尝。惟馀一寸丹心在，绝似葵花只向阳。


劳歌一曲黯离忧，酒尽人分不可留。独树斜阳回夕鸟，孤舟残雪溯寒流。行临湍水潇泷险，家在圆塘别业幽。欲折疏麻采衡杜，秋风零落满沧洲。


罗郎通家良子弟，长在豪门偏意气。衣纫藕丝绩缕轻，扇写蝇头字形细。才华磊落识时宜，早有芳名闾里知。不学寒酸腐儒辈，肯随浮薄市廛儿。仗义疏财迈流俗，终年只把遗编读。问学渊源推豫章，一脉书香要令续。昨日惊闻忽捧珠，天上麒麟骨格殊。美锦斓斑裁襁褓，高闳窈窕挂桑弧。桑弧由来表奇瑞，清尊绮席犀钱会。何人还解听啼声，先卜异时儿富贵。


楝花风过水平堤，两两林鸠屋上啼。因看青山门忘掩，浮云直到榻前栖。


一段秋光新写就，盛开不待重阳。枝梢花叶互低昂。巧将篱下艳，幻作画中芳。为问渊明何独爱，爱他晚节寒香。从今移种上林旁。时时承雨露，岁岁傲风霜。


江亭夕鸟背人飞，愁对芳尊话远违。霜后长林馀败叶，道旁荒店掩空扉。蓟门草色青连野，滦水春香绿染衣。我有离心何处写，寒云远树共依依。


辛勤雨垄复烟畴，醉卧槐阴石枕头。少小为农今老大，不曾骑马只骑牛。


客里那堪送客归，临分相对各依依。离亭酒尽人皆醉，故国书遥雁亦稀。斜日驿楼秋树暗，孤村僧舍暝钟微。武功秀色青如染，只好閒看静掩扉。


湘女祠前半夕晖，采芳纫佩志空违。年年绿遍东风里，肠断王孙去不归。


客行兰溪上，有屋甚炜煌。借问谁所居，云是世节堂。世节果何为，一门凛三孀。三孀本一姓，婉娩金玉相。父兄实佳士，夫子各才良。于归期白首，中道俱沦亡。韶华岂弗念，夙昔佩礼章。捐生以相从，之死庸何伤。此身宁足顾，老稚谁扶匡。节义古所重，焉敢违纲常。无贻九京羞，旌表非所望。一孀逝已久，二孀政康强。存者膺孝养，没者留芬芳。而客闻此语，流涕忽沾裳。寄言观风使，采之献明光。


濛濛香雾散轻寒，翠瓦光凝渐欲乾。乍暖莺声偏好听，初晴树色最宜看。钟山云近浮双阙，金水波明照百官。犹记粉闱通籍日，文华几度候鸣銮。


太极生万汇，繄人最为灵。云胡浪自苦，驰骛迹靡宁。化机有恒运，疾急弗暂停。适见方红颜，鬓发忽已星。人身非金石，终当归沉冥。不如学神仙，服食炼尔形。君我两无坏，永共天地龄。愿君取吾语，日进参与苓。


客里登高思欲飞，乾坤但觉此生微。关河迢递亲垂老，松菊荒凉人未归。六代空台馀古塔，几家新冢对斜晖。寒烟蔓草西风外，惟有秋荷好制衣。


君家唫溪北，我家郡城西。君家梁间燕，我家梁间栖。我从出镇来，寒暑又三变。不见故乡春，惟见故乡燕。挈家吉城边，寓家汴河湄。燕识主人心，相随不相离。念君千里隔，见君几时得。欲令燕衔书，飞归到君侧。君能弗吾弃，为理白云庄。愿言共君老，看燕双飞翔。


溪八景，何瑰奇，王家住此知几时。自从开辟巧排列，每一出门皆见之。南山雨馀翠葱茜，黛髻烟鬟照人面。万斛凝岚结昼阴，千寻悬瀑垂晴练。西符耸拔如争雄，落日倒挂金盆红。参差树影互摇动，倏忽暝色深遮笼。澄潭浸月凉波莹，恍似姮娥对妆镜。骊颔珠辉似可扪，鲛机杼响疑堪听。层巅怪石屹不欹，上有云气长相依。晨霞迎旭或为伴，晓雾飘空仍共飞。三峰五岭多佳态，松颤狂飙乍澎湃。旁礡氤氲毓俊才，鏦铮萧飒生灵籁。文江暖泛绿半篙，潜通墨沼添波涛。游鱼喜化金鳞鬣，浴鹭嫌缁雪羽毛。闲居已喜专幽处，况乃周遭皆雅趣。翰苑名公为著文，经筵大老能留句。先庐亦在折桂乡，白头未得还耕桑。题诗谩重季鹰感，鲈鲙秋风归兴长。


岭海号多士，开先始兴公。大名照宇宙，信史书勋庸。遂令曲江重，媲美中州崇。精诚日星贯，俎豆春秋隆。缅怀廊庙上，蹇蹇王臣躬。指兹逆竖首，碎此干将锋。天高听虽卑，竟莫回九重。蓟野鼙鼓动，蜀道埃尘蒙。范金肖遗像，褒赠劳渊衷。顾瞻祠堂间，尚识风度雄。白羽寓微意，金镜悬孤忠。先觉百世师，景仰无终穷。怀哉秉钧者，孰与公心同。


黔娄贫贱士，怀道栖衡门。布被斜可殓，曾西徒失言。终焉谥康子，万古播清芬。云胡有千驷，殁世寂无闻。


冬暖天晴霁。灿三星、居然在户，焕辉庭砌。照见堂前荆花树，一朵忽成双蒂。听花底、笙歌声沸。传道仙娥辞洞府，跨青鸾、喜会文章婿。态窈窕，容端丽。知郎早有凌云志。小科场、探花手段，好教先试。仍把风流京兆笔，巧画翠眉纤细。却慢慢、大登科第。况是妙年谐燕尔，且亲前、齐著斓斑戏。众喝采，好兄弟。


野客本冲素，瑶琴何静渊。层轩久绝俗士迹，绿绮自上朱丝弦。初弹徵调声古淡，泽国苇寒鸣旅雁。再弹宫音如逆泉，冰盘乱走珠玑圆。斯须改调羽仍角，洒洒明珠相续落。秋冷潇湘见断云，春和鸾凤鸣阿阁。吾闻伯牙昔善琴，后来不复传遗音。如何到处听者少，悠悠山水空高深。银筝锦瑟人同喜，流荡娃淫悦俗耳。卫国谁知击磬心，齐门孰识吹竽耻。三尺焦桐只独怡，希声大雅世岂知。但令妙解徽弦趣，不必黄金铸子期。


青春载酒立鳌峰，两扈宸游看会同。日暖云旂翻白

      

池阳山水郭西雄，华构萧条一半空。野藓春沿香案绿，岩花晴照衮衣红。千年此地留遗迹，六代何人有故宫。玄圃已荒文选在，令人终古仰高风。


桃花含露伤春老，莲叶欺霜悴秋早。红飘翠殒谁可方？大都伎人白头媪。言辞婉媚虽足爱，颜色萎摧宁再好？姿同蒲柳先凋零，景近桑榆渐枯槁。我役房山滞客边，客边意气迥非前。螺杯谩想红楼饮，雁柱徒怀锦瑟弦。晏岁荒村因解后，芳尊小酌且留连。阳台楚雨情磨灭，舞袖弓鞋事弃捐。于今沦落依草木，天寒幽居在空谷。爷娘底处认坟墓，姊妹何乡寻骨肉。初谓终身永欢笑，那知末路翻捞摝。莫惜缥囊紫玉箫，暂吹绛阙瑶台曲。停觞起立态是痴，敛衽踌躇半饷时。凝情徘徊倾听久，微茫杳渺度腔迟。娇痴睍睆莺求友，嫩讶呢喃燕哺儿。巨壑潜蛟惊起蛰，危巢别鹄苦分离。分离或变成凄切，凄切愈加音愈咽。荡子江湖信息稀，疲兵关塞肌肤裂。似啼似诉复似泣，若慕若怨兼若诀。孤舟嫠妇旅魂消，异域累臣鬓毛折。参差角羽杂宫商，微韵纡馀巧抑扬。坠絮游丝争绕乱，哀蛩怨蚓互低昂。呦呦瑞鹿剔灵囿，哕哕和鸾集建章。楚弄数声谐洗簇，氐州一曲换伊凉。伊凉溜亮益闲暇，埙篪笛笙皆在下。琚瑀铿锵韵碧霄，机梭淅沥鸣玄夜。须臾众调多周遍，返席重论盛年话。一自干戈据扰攘，几多行辈遄沦谢。记得先朝至正初，奴家才学上头颅。银环约臂联条脱，彩线采绒缀罛罟。博局倦馀邀伴赌，秋千蹴罢倩人扶。纤腰数被邻姬妒，鬓发常烦阿姐梳。羽林英俊驰轻縠，惯向奴家通夕宿。凤枕鸾衾肯暂辜，蜂媒蝶使交相属。冰客反惧胭粉涴，香体匪藉沉檀浴。退居始替兴圣斑，内使传宣又催促。宇宙雍熙百姓安，仁覃四裔覆三韩。畏吾选作必阇赤，钦察恩深答刺罕。已见拂郎呈崿袅，还闻缅甸贡琅玕。丹楹陡峻栖蘖鹊，华表玲珑镂角端。神州形胜真佳丽，郁郁葱葱蟠王气。五谷丰登免税粮，九重娱乐耽声妓。广寒宵得侍乞巧，太液晨许陪修禊。避暑巡游欲届程，沿途宿顿争除地。随銮供奉拣娉婷，特敕奴家扈跸行。卤簿晓排仙仗发，抹伦晴鞠绣鞍乘。营间鼓镯轰雷动，碛外氛埃扫电清。纨扇试时违大内，花园过去是开平。宗王贵戚咸来会，崧呼万岁齐齐跪。绯缨帽妥钵焦圆，黑瓣髻纫卜郎锐。后先雉扇怯薛执，左右麟符火赤佩。茜罽缝袍竺国师，霞绡蹙帔天魔队。齐姜宋女总寻常，惟诧奴家压教坊。乐府竞歌新北令，构栏慵做旧《西厢》。煞寅院本编蒙赏，喝采箜篌每擅场。浑脱囊盛阿剌酒，达拿珠络只徐裳。胡元运祚俄然歇，远遁龙荒弃城阙。官里遥冲朔漠尘，哈敦暗哭穹庐月。坏宫昼静著封锁，虚室苔生罢朝谒。绝徼阴森部落衰，中原澒洞烽烟热。填沟塞堑总婵娟，蚁虱微躯幸瓦全。窈窕蛾眉浑懒画，蹒跚茧足亦羞缠。祇园披剃思依佛，梵榻跏趺儗学禅。练衲正宜参般若，赤绳无奈堕痴缘。兰心慧性非坚固，宛转绸缪媒妁误。嫁与凡庸里巷儿，流为鄙贱糟糠妇。文禽失类偶鸡鹜，孔雀迷群随鹘鹭。手具盘飧奉舅姑，亲操井硙应门户。物换星移十载强，尊嫜殂没藁砧亡。屡遭疾疫男捐馆，苦迫饥寒媳去房。瓦缶泥垆长是伴，瑶簪翠钿已相忘。忍谈富贵徒增感，怕说酸辛只断肠。筋骸疲惫龙钟久，里舍么娘嗤老丑。涂抹伊谁识阿婆，弹搊竞自矜纤手。偷生又幸逢明代，垂死宁当正丘首。轗轲颓龄谅弗多，槎牙瘦骨行将朽。欷歔叹古更嗟今，少日荣华晚陆沉。亹亹愿毋嫌䀨耳，寥寥罕遇是知音。织乌荏苒忙过隙，司马汍澜已湿衿。往运推移端莫挽，穷途汨没最难禁。妓人听我相宽慰，美貌多为姿质累。仓惶明镜乐昌分，缥缈层楼绿珠坠。虽云茕独困贫乏，嬴得娇娆到憔悴。世上浮名不直钱，杯中醇酎休辞醉。屏营抆泪起逶迤，载拜殷勤乞赋诗。土炕蓬窗愁寂夜，挑灯快读解愁颐。那知皓首逢元稹，弗用黄金铸牧之。洒翰酬渠增慷慨，风流千载系遐思。


归田兴饶。官登二品，世阅三朝。粉闱画省皆清要。误玷元僚。爱隐逸、烟霞海峤，恋恩荣、雨露云霄。量才调。休闲最妙。偃息伴鹪鹩。


客里凄凉感慨频，禁烟时节更酸辛。莺花谩溅中年泪，燕麦空摇异县春。德耀独怜成薄命，黔娄谁与共长贫。难将杯酒浇荒冢，肠断东风倍怆神。


河东壤土邻河南，太行峻拔仍尖巉。雄藩富盛说全晋，放勋万古遗风覃。枣榆连林晚卧犊，桑柘绕屋春供蚕。素敦勤俭戒奢靡，□□□□邹与郯。苗薅荑稗禾覆陇，塾列衿佩书盈函。乾坤秀淑罕钟物，产士磊落皆奇男。张侯挺生古并郡，蚤擅才学青于蓝。曩为御史跨骢马，名山到处曾游探。晴云出岫不作雨，湿翠飘空都是岚。前年秩满拜特命，持宪江右袪贪婪。田间鳏茕失愁叹，庐左桀黠增忧惭。发奸擿伏振纲纪，明比皎月澄寒潭。公馀问俗闲出郭，屏退轩盖穿松楠。携琴奚奴俊堪爱，髻绾两髽馀发毵。豺狼望见惊破胆，遁迹远去藏深岩。喧啁鼓笛野翁社，杂乱语话村农谈。民情习俗总询遍，老鹤昂首迎归骖。柏庭稚子候门久，喜笑竞走牵衣衫。吾知侯心自有乐，惟许点也真非凡。咄哉画手岂解此，我亦愧吐辞喃喃。


浩然先生生盛唐，锦心秀口冰肝肠。词追风雅谐宫商，清如环佩锵珩璜。幼邻摩诘相颉颃，子美太白参翱翔。私入禁署逢明皇，诵诗却诵南山章。忤意拂袖还襄阳，嬉游只在云水乡。闲身到处频徜徉，溪山晏岁梅吐香。跨蹇独出寻孤芳，六花乱落纷悠扬。老树翯翯虬龙骧，痴童前引冻欲僵。回顾似促归去忙，鹿门尚有十里强。先生驴背寒都忘，吟哦未觉天昏黄。开元治世文运昌，同时诸子皆俊良。惟公制作尤擅场，篇篇首首兴趣长。字字句句金玉相，明珠白璧争焜煌，千载不朽垂休光。


岁月易流迈，佳辰届端阳。闲居昧时序，节日如平常。空园积雨霁，蒿艾如人长。萧条掩关卧，蝶梦方悠扬。老妻唤我起，盘饤劝我尝。小孙颇慧黠，学语声琅琅。举目见之喜，欣然挥一觞。俭约固予分，泰侈非所望。冥观阴阳运，隆替乃其常。吾生幸休退，用舍安行藏。前修有善训，岐路多亡羊。且复醉蒲醑，毋将忧自戕。


才持玉节出咸京，策马仍为绝塞行。北阙风云冲剑气，西河将校仰威名。悬崖古塞千寻险，衰草荒原一望平。多少羌戎争出迓，使星昨夜到边城。


冯公子，身是仪宾福如此。福如此，厚人罕俦，只叹二亲成土丘。成土丘，频闻风木徒凄恻，重茵列鼎真谩荣，调膳称觞难再得。忆昔金闺中雀屏，高堂具庆喜康宁。侍宴长思绩怀橘，朝回犹学鲤趋庭。玄宫一閟经年岁，想像痛心几挥泪。升堂俨似觌形容，入门宛讶瞻冠帨。升堂入门皆见之，浑疑身在膝边时。白头尚展遗编授，素手仍将慈线持。授书持线如当日，谛观依旧惟空室。入梦精神或可期，终天恋慕何由毕。愁听夜啼返哺乌，雌雄不逮竟先殂。念尔微禽有至性，嗟哉感此涕盈裾。感此奚须徒自苦，但应蠲洁奉蒸尝，一祭一回真若睹。


翛然万事不关心，日日寻僧傍竹林。雨后幽泉随鹤汲，座中芳醑对花斟。秋风老圃千株橘，夜月虚窗一曲琴。惆怅闽南空谷里，何人还解嗣遗音。


两竿萧洒墨淋漓，师法东淮顾定之。却忆紫薇堂后坐，翠阴摇曳午晴时。


绿筠低映桃花红，金沙滩暖波溶溶。一双鸂

      

淡云疏雨弄微和，北去金台路几多。地控中州连朔漠，天回北极拱星河。陶山过雨青浮黛，沂水惊风白涌波。年少未应怜远别，临分不用唱离歌。


深户长廊对面开，东风杨柳旧章台。芳心暗托秋波诉，幽梦空成暮雨来。燕娩莺娇徒有态，花飞蝶骇只堪哀。风流想像高唐赋，千载人怜宋玉才。


春光淡荡景迟迟，特地飞来噪柳枝。应是高门多喜事，殷勤先报主人知。


斜日轻烟水渺茫，鹡鸰相对立莲房。吴侬只爱吴中好，彭越蝤蛑使斗量。


烈焰不容熄，玉石俱凋伤。宗社震荡中，大地多傍徨。国祚倏云移，成命真靡常。兴替虽有数，节槩焉可忘。明公倅大郡，派系分天潢。英气凌云霄，高操横秋霜。俎豆固所闻，军旅非所长。守土职攸重，固当死封疆。小君贤伉俪，秉志与颉颃。岂伊粉黛姿，乃有铁石肠。所以颠危际，赖之植三纲。精忠媲卞壸，庙貌俨相望。义比华嵩峻，名齐日月光。英魂在帝傍，时复临旧乡。何代烈士无，岂独张睢阳。


何郎落魄非顽痴，气豪志雄才不羁。一从束发厌雌伏，龌龊羞效东家儿。躬耕把锄既云苦，闭门佔毕亦奚补。浩荡大鹏希有心，四方上下如乡土。长揖里闾亲，笑别闺中人。拟船待明发，呼酒酾江神。双橹齐鸣片帆挂，脱巾高眠箬篷下。但闻佳境即停桡，客里寻常过冬夏。屡携姑苏娃，数试宜兴茶。琼花已枯槁，玉树空繁华。凤台铁塔频登眺，只将乐事酬年少。青山曾访谢公墩，綵笔留题蒋侯庙。懒向秦淮终岁留，逡巡遥泛武昌舟。寒波赤壁三更月，斜日黄冈万顷秋。鹤楼鹦鹉冥搜倦，跨马着鞭仍适汴。河岳风云豁壮怀，宋金旧迹观皆遍。孔方通灵众所趍，那知阿堵能亡躯。尔虽好游非利驱，颇出俗流情独殊。都抛蝇头弃蜗角，游固可嘉居亦乐。长歌痛饮醉复醒，慎勿闲分清与浊。我今老矣雪鬓垂毵毵，奇胜负却穷幽探。无缘行览惟坐谈，吟成挥毫题冰衔，愿子细读精研覃。


荒原漠漠一茅茨，野老相迎半白髭。道上尘埃埋马足，檐间窗牖翳蛛丝。平坡莫辨袁安冢，老树空传李愬祠。极目黄蒿兼白苇，令人慷慨起遐思。


宵衣才见坐明堂，忽报承云返帝乡。父老白头相对泣，馀生垂死待成康。


行已素其位，彰彰先训明。美哉留侯裔，守分息营营。执经侍彤邸，讲读倾忠诚。一室无赢积，四序有馀清。孰云禄秩薄，岂受吏事婴。财丰真为累，官达仍贻惊。惟当乐夫天，优游心自宁。永言慎终始，俟命歌隆平。


长河新涨漫平沙。古冢断碑横旷野。日晚牧童争望家。笑喧哗。一半儿骑牛，一半儿马。


宿雨朝来乍放晴，游丝袅处暖风轻。绿杨深院人初起，笑听喳喳第一声。


桃未红。杏未红。近社郊原尚似冬。连朝频刮风。麦茸茸。草茸茸。菜吐黄花三两丛。春光何处浓。


梧桐叶落火西流，楚客惊时问故丘。百亩腴田环旧宅，几人白发在沧洲。二贤祠下蝉声晚，五老峰前雁影秋。见说匡庐多胜处，何因来共赤松游。


幽居远城邑，山水有馀清。层楼据其胜，登临怡我情。曲阑无人来，卧起时独凭。空青袭琴书，湿雾飘轩楹。薰风涤烦襟，好鸟相和鸣。景物能解颜，浊酒聊一倾。油然既就醉，意适心自平。多财信为累，达宦真虚名。且尽今旦乐，明日非吾营。愿言在槃涧，养素安馀龄。


久住天丘号羽人，万株松柏一吟身。秋林扫叶安茶灶，雨径留苔当坐茵。仙境道心同寂静，诗情字体两清新。相从拟学还丹诀，尚恐缘应隔两尘。


几阵参差度驿楼，嗈嗈肃肃下沧洲。凉波挽共鸳鸯浴，烟渚晴随鹄鹭游。远去解传边使信，冥飞恐堕弋人谋。蓼花菰米潇湘岸，饱食何妨伴野鸥。


宦况乡心共寂寥，秋蓬凉苇总萧萧。西风似欲留人住，吹得垂杨挽去桡。


钱塘最胜处，龙井畔、此地是君家。有垂柳引莺，古松巢鹤，石栽蒲草，池种荷花。客来访、绿衣铺座席，红袖过汤茶。评史讲经，赋诗观帖，竹间棋局，窗下琵琶。况湖山清雅，僧房占、不尽水竹烟霞。赢得老辞画省，荣赐乌纱。便重寻旧隐，歌当细听，酒当满泛，休问其他。人道昔时书屋，今更光华。


树影轮囷日影微，槿花烂漫芷花稀。青蝇不畏儒衡扇，何处争来撩乱飞。


衔哀读铭诔，悲泪若河悬。念我同门友，于今在九泉。契阔虽云远，情好乃逾坚。都门送别时，何意遽长捐。达宦每在晚，朝露竟溘先。一夕成长往，二胤仍各天。枯骼委烈焰，馀烬藏墓田。人生孰无死，礼葬固所贤。等为归腐朽，终当随化迁。所以旷达士，形骸岂复怜。佳名苟不没，讵必分乌鸢。


不为长贫谩自悲，年来镜里觉颜衰。殊方失路逢今日，故国投簪定几时。池草谩成清夜梦，庭花空见紫荆枝。凌云壮气消磨尽，只有丹心似露葵。


十里金河绕内城，城边阑槛逼人清。池萍过雨驯鸥下，苑树呈阴好鸟鸣。入座水风翻帙乱，隔窗檐日漾波明。万年枝拂宫墙翠，时见双飞粉蝶轻。


白门离别已三秋，閒对停云忆唱酬。心共星辰常北拱，梦随江水亦东流。千门晓色春初动，万瓦寒光雪未收。独有龙头金榜客，解将词赋扈宸游。


垒破频频旋补泥，双飞双语更双栖。雕梁虽贵茅檐稳，暮去朝来莫怨低。


谙尽条桑与艺麻，岂知城市有繁华。年年看得蚕丝熟，不入贫家入富家。


石头城下柳萧疏，久客怀归念远途。乡梦每生钟断后，客愁政在酒醒初。扁舟暮雨青衫薄，折苇凉风白鸟孤。拟共丘园寻别业，临岐相送独踟蹰。


吴人冶处有遗亭，与客寻幽暂一登。东下江流通海白，南来山色入淮青。疏钟晚送归巢鹤，落叶寒敲近树扃。最爱孤高阑槛好，几时更共故人凭。


意公优游乐禅寂，独鹤片云比踪迹。半世辞家念已忘，诸方乞食人皆识。水月观心无减增，曾参达磨礼卢能。手持解脱千年锡，口诵楞伽万变经。风幡不动空缘业，深悟菩提赖言说。慈性圆融任去留，幻身聚散轻生灭。我欲归投选佛场，蒲团贝叶共禅床。金螺山下寻莲社，白鹭洲前结草堂。


只讶潮音海上来，那知风雨在高槐。号呼奋发悲兼怒，曲调低昂去复回。岂待胡笳清泪落，宁须画角壮心摧。北窗况有翛翛竹，一夜听残白发催。


黄冠栖霞若栖木，朝与霞居暮霞宿。阒无几榻只依霞，千顷霞光炫人目。谓霞可栖仍可餐，讴吟咽嗽霞中间。霞东煌铓上初旭，洞照肺腑如霞丹。人疑尔真在霞上，尔托霞名聊自诳。或疑或诳霞不知，霞尔是非皆幻妄。嗟予久爱烟霞好，拟衣霞绡拾瑶草。还寻钟吕蹑飞霞，同饮霞浆后天老。


南辕北辙尽何求，鬓不如霜不肯休。输却江天渔妇火，寻常夜夜照扁舟。


淮水寒潮起暮云，纷纷离思不堪论。都门不闭还乡梦，昨夜分明到故园。


秋雨浃旬月，积潦连平津。慨然理舟楫，访我族中人。相去实缅邈，悠悠隔冬春。同源既分流，万世本一身。驾言远相唁，讵敢辞艰勤。丘垄得洒扫，尊酌且复亲。虽未获久处，暂来亦所欣。感此迟莫年，再至恐无因。各愿爱体素，令德期日新。


得失无心总不惊，秋来偏动故乡情。寻常窗外梧桐雨，不似今宵不耐听。


对立梅梢似欲鸣，含情倾听却无声。摩挲醉眼行前看，不是生成是画成。


浪逐虚名镇别离，凭君莫怪乞身迟。欲投组绶优游日，须及儿童长大时。世事已知閒是好，病躯况与懒相宜。黔娄已决归田计，白首耕锄定可期。


公子才华偏蕴藉。九畹春光生笔下。幻成花叶恰如真，他看罢。咱看罢。不信根苗原是画。醉眼摩挲惊复讶。端的人能移造化。风不谢。雨不谢。一任卷将堂上挂。


凉飙振庭树，殒星当前除。伊人此遐逝，敛衽归玄庐。翩翩丹旐扬，祖行在须臾。衣冠閟重泉，体魄寄荒墟。浮生虽有尽，令德谅不渝。没世苟无述，百年复何如。梁鸿凛遗烈，千载与之俱。


人生斯世间，于物亦岂殊。二仪妙参赞，政由我中居。与子虽三名，其实本一躯。出处既弗异，如何乖所趋。老氏贵不死，长生出贪愚。神仙果何物，天地尚或渝。饮酒固所好，悲愁赖其驱。从古戒沈湎，先王有遗书。学仙非吾事，痛饮岂我图。但当委大运，俟命宁忧虞。既来谅必去，此理端不诬。逍遥以乘化，荷锸徒区区。


吾观古颜孟，生民之先觉。已克礼斯复，陋巷亦云乐。气由养而充，浩然塞寥廓。其殁馀千年，载籍犹昭灼。天爵良可珍，箪瓢未为恶。


王门内臣白且晰，三十年龄承奉职。绯袍胸背粲鹦桃，小带围腰玛瑙赤。性资敏慧才俊良，眉宇秀整言安详。爰从散地初升秩，旋蒙委任嘉忠实。应接区分诸务繁，四序何曾有閒日。遭逢端的是前缘，富贵荣华岂偶然。受用人间好快活，服事世上真神仙。仙境传闻孰能至，蓬莱祖洲此间是。底须双翼恣飞翔，且竭寸心谨随侍。勤劳暮暮复朝朝，靴帽衣衫颁赏饶。豪鹰雄健常令臂，生马骁腾仍命调。一般宫官百十辈，惟尔众中受知最。案边不敢离须臾，黄昏月上犹未退。金龙蜡笺新墨光，冰纨象管描春芳。画既精奇诗丽美，叩头拜赐偏欢喜。巧匠装潢锦与绫，一时恭玩一回惊。洛川花卉相争媚，不信丹青笔写成。笔写成，疑可摘，妙夺造化浑莫测。绛罗重重包绣囊，清夜丁宁要慎防。神物由来鬼神惜，只愁取去洞天藏。


榆绕村庄柳绕垣，绿阴深处启柴门。平芜满野牛羊卧，落穗盈阶鸟雀喧。蓑笠雨晴当户挂，机梭夜静隔邻闻。馀年深觉为农好，望断南云想故园。


北涉南游二十霜，幻身重到赞公房。苔侵素壁松枝偃，独自焚香拜影堂。


游丝落絮坠空阶，黄鸟交交在绿槐。独对薇花清坐久，衙前初换午时牌。


粉署得休暇，偶登冶城巅。令公有墓道，灌莽浮荒烟。遗容俨鸾鹄，盛服严貂蝉。褒赠恤典重，报祀时荐蠲。缅怀临难日，力战操戈鋋。君臣义所重，父子躯同捐。岂伊一门间，卓尔忠孝全。晋士轻节槩，放旷尚虚玄。宜含瓦石者，视死犹生年。炳焕留盛名，上与星日悬。岂特式臣庶，端足扶坤乾。嗟彼负国徒，亦拜祠堂前。后来建康倅，允矣希其贤。


天涯自伤。叨恩禄厚，永恩心长。故园遥在西江上。几度斜阳。好弟妹、相抛殒亡，老情怀、只抱悽惶。那堪望。云山烟浪。真是断人肠。


数行清泪不禁挥，北去南来计总违。梦里不知今又别，对人犹自说初归。


久晴泥路足风沙，杏子生仁楝谢花。长是江南逢此日，满林烟雨熟枇杷。


梦春草，春草满池塘，谢子空含泪，王孙几断肠。梦春草，春草池塘满，丽日友于情，悲风死生感。梦草转堪哀，繁霜一夕来。凋零馀片叶，憔悴只枯荄。他人梦草得好句，我梦草悲紫荆树。少年梦草已伤情，老来梦草骨亦惊。几回枕上睡初觉，残夜孤鸿不忍听。


笋舆度尽岭西东，不见梅花只见松。华扁空堂丞相庙，寒泉枯木梵王宫。云连瘴影峰峰别，水带春声涧涧同。无赖山桃并野杏，芳菲到处竞新红。


长乐疏钟曙色催，千官扈跸出蓬莱。香飘辇路鸾舆至，日射天袍雉扇开。九域车书同盛典，两京词赋属雄才。从容得侍清闲宴，更捧南山万寿杯。


相随相顾复相亲，端的韩凭是汝身。莫向汀洲交颈宿，江边方有独行人。


分阳令尹宜峻迁，铜章墨绶却仍前。东风上林白鼻马，细雨韩桥画鹢船。桃源过来是花县，闻道吏民怀宓贱。别处城下草生初，到时邑中柳舒遍。奔流忽见浊清痕，岸上人家是郭门。郁葱王气濠梁近，迢递官程淮汴分。羡君佳政人不如，两临百里驰芳誉。剩将此际循良迹，留待他年史馆书。


信族豨夷越醢躬，太平无复用英雄。高皇却堕先生计，世上何曾有赤松。


解箨新梢绿未全，一枝斜出更娟娟。钱塘太史春风笔，移得潇湘到几前。


下方无计避浮名，且向空门话道情。久废琴书缘性懒，乍抛章绶觉身轻。山僧腊共双松古，野客心同片月清。亦欲断缘依法住，经函茗椀了馀生。


万姓空衔丧考哀，宫车不见六龙回。金河河水都成血，尽是臣民泪洒来。


峭壁悬崖百转滩，奔流砥石响潺湲。驿征遥指天边树，诗境频看雨后山。香稻垂花当夏熟，芰荷折柄近秋残。自怜不及澄潭水，静照孤云野鹤还。


梵宫遥对凤凰台，此日乘闲偶独来。古墓石麟空蔓草，空祠土像翳尘埃。溪光淡淡秋鸿下，野色苍苍夕鸟回。不用咸阳原上望，西风临眺亦堪哀。


杨家住在南山侧，不种棠梨惟种柏。棠梨开落易衰荣，柏也亭亭色镇青。屈曲灵根蟠厚地，崔嵬钜干拂高冥。天风乍起生竽籁，撼屋惊涛忽澎湃。雷霆白昼走蛟鼍，云雾中宵见光怪。良材自有神明扶，下视凡木皆庸奴。狄门桃李敢争艳，田氏荆花差可徒。杨郎爱之如爱宝，四季俱宜夏尤好。赤日行天暑不知，清阴覆地凉偏早。孔明庙前根久枯，御史台中树亦无。何似君家书屋外，萧萧寒翠两三株。


蓟门秋早雨潺潺，苧服凉生暑气阑。眼底贫交如我老，郡中廉吏似君难。偶因论旧怀幽处，何敢投闲恋故山。遥想轩车重下日，芙蓉开遍菊开残。


双蛾长蹙怨离居，不见银笺寄到书。清泪清愁孤枕上，残钟残梦五更初。已无佳句题红叶，谩有馀香在绣袽。怕近黄昏听络纬，更堪双杵动村墟。


三年流落别南宫，旧事新来总不同。清世未容辞组绶，病身宁想到方蓬。趋朝又注金门籍，待漏初闻紫禁钟。自幸为郎叨载笔，却怜执戟汉扬雄。


异草从来花别，另一般样颜色。丛间开遍，既非红紫，又非黄白。闲园旷野，多少黛嫩螺娇，冰盘带露侵晨摘。磁钵放轻研，翠脂凝光泽。奇特。最风流处，宝镜台前，绣香奁侧。想未欣匀面，慵将填额，懒施粉饰。且付描扇描图，底须去问倭夷国。谁制与佳名，也端然消得。


为客何堪倍忆家，还悲伏枕度年华。病魔不逐青春去，醒眼惟愁白日斜。已觉尪羸疏酒盏，更怜憔悴负莺花。方书药性偏多忌，犹说逢人拟断茶。


永夕少微坠，伊人亦长捐。萧条薤露歌，祖行出荒阡。遗骸寄空木，逝魄归穷泉。有生谅必死，自古莫不然。矧兹得高寿，况乃归其全。瞑目可无憾，苟生真足怜。鄙哉学仙子，服食希遐年。


客舍暄爱日，旗亭冽霜风。故人有远宦，策马之关中。识君今馀十五载，几度思君梦华采。别后音徽烦屡寄，交谊重逢不曾改。似君才调世岂多，手援健笔如挥戈。门生问字每载酒，道士写经频送鹅。九年作官南海上，文与波澜相浩荡。今为冷椽向凤翔，岐山渭水周故疆。陇云秦树真可画，绛帐横经复闲暇。座上青毡自足娱，眼前白发何须怕。我本疏狂迹不羁，与君情好最相知。殷勤不劝杯中酒，寂寞徒吟卷里诗。


清平新调缓声歌，醉眼懵腾看锦窠。今日江南林下见，满头白发泪流多。


桂林绕郡皆奇观，胜槩登临此更多。五筦云山连越巂，百蛮溪水汇牂牁。籓垣愧乏涓埃补，岁月真成漫浪过。只把新诗当遗爱，他年留与野人歌。


炎宋尚简质，郊丘布为墙。九门谨阖辟，万卒严周防。暂置弗劳杵，权施岂须隍。绵延逮宣政，骄盈更典章。版筑易缕制，墉壕固金汤。衮龙狩沙碛，泥马奔钱塘。奢侈谅宜戒，播辱尤所伤。陶匏荐明水，维馨仰前王。


神情秋水态春云，菽粟甘腴布帛温。菊径秋风陶栗里，柴门落日杜羌村。鸾歌凤吹排空远，蚓窍蝇声到处喧。纵有黄金那可铸，寥寥骚雅向谁论。


都门秋树叶纷纷，惆怅西风袂忍分。头戴铁冠辞魏阙，手持玉斧过吴门。孤村远磬敲残月，极浦归帆没断云。为报霜台骢马使，南宫倦客久离群。


白波浮出碧波晴，上到天心觉倍明。香雾云鬟人捣练，凉风露榭客调笙。刘琨塞外凭栏啸，张渭湖中载酒行。曾是广寒攀桂手，龙钟犹想赋登瀛。


朝淋漓。暮淋漓。到处墙倾土屋欹。放晴知几时。湿花枝。洗花枝。平地瀰漫浸作池。蓑衣终日披。


皋禽清唳清无比，不入寻常俗流耳。虚窗夜读浮丘经，展卷乍闻必为喜。一声两声落层霄，石头迸裂空山椒。三声四声风满林，邃岩幽壑留遗音。梦醒松巢忽飞起，玄袂生寒露如洗。引吭再作五六声，冰拆崖崩月明里。美哉雅怀，逍遥两间，即物穷理，遗荣尚閒。所以惟爱戛然仙骥之长鸣，聆之弗厌危坐到更阑，绝胜琴操写入徽弦弹。


南礼曹溪北五台，双眉覆面眼慵开。不知僧腊今多少，庭桧参天手自栽。


少日随飞龙，风云际良会。方今脩文治，父子功勋遂。惟说先君骁且雄，雁翎长刀角胎弓。单车直驱沙漠外，片帆径渡沧溟东。东征西讨无不预，肯令敌骑留遗踪。马鞍压雪耀金甲，羽箭流星贯敌胸。小河鏖战河流赤，将军身命那敢惜。一死博得千年名，象贤有儿承父职。皇家褒忠恩礼殊，貔貅坐拥专城居。将门出将传奕叶，此语由来诚匪虚。重圭叠组争照耀，韬钤更冀曾玄绍。闲暇投壶复雅歌，高情祭老堪同调。莫匣三尺剑，还磨丈二矛。将军壮气死不休，吾知燕颔当封侯。他时倘建凌烟阁，画像期公登上头。


桐江连天兮秋水长，富春摩空兮烟树苍。客星兮寒芒，汉宫兮苔荒。彼争攀龙鳞兮铭勋旂常，此宁着羊裘兮垂纶沧浪。以足加腹兮忱故态之犹狂，廉贪立懦兮揭世之防。云台钓台兮其高颉颃，二十八人兮图像已忘，先生万古兮岿祠堂。


昔年我来徵需重，尔有田园何暇种。今年我来民差好，诸般免却无烦恼。昔年逃夫今不追，昔年逋租今不陪。今年频赦昔年罪，昔年流移仍抚绥。白头父老来汝告，朝廷厚恩要补报。便应差徭莫欠粮，休赌钱钞勿为盗。勿为盗，休赌钱，男子务稼穑，女子治丝绵。俗皆淳美人晏然，我亦思如召伯贤。


石城腊尽觉寒微，百里重临愿不违。潮落断冰随水去，林疏败叶著霜飞。长江白浪帆来远，细雨黄芦雁下稀。相见未几还又别，离情乡思两依依。


蟠桃树在瑶池东，树上之实丹砂浓。雷霆守卫云雾封，有得食者升太空。朱家令子学泮宫，祝亲寿考感上穹。帝敕金母并木公，两枚下赐嘉孝恭。清宵坠向高堂中，明晨捧献媪与翁。味才入口肠已充，白发返黑增颜红。耳聪目明肌肉丰，循环花甲无终穷，万八千岁方孩童。


幸遇太平日，观光快嬉敖。春衣白鸠舞，煖帽青貂袍。都城列雉森崇墉，荣光喜气何葱葱。风云观阙异人世，皞熙自与华胥同。张郎英年频此游，凭高吊古穷冥搜。卢沟晓月带冰渡，易水秋风终岁留。豪来得意金不惜，秦楼楚馆皆相识。飞觞醉杀青蛾眉，红锦缠头恣抛掷。词垣銮坡总钜公，古文奇字比扬雄。填门请谒不轻予，挥洒淋漓盈卷中。卷中题咏真奇绝，珠贝晶荧玉重叠。夜郎谁数李青莲，湖海诗声久消歇。南来北去屡往还，半生多在江淮间。经行到处且歌笑，莫教辛苦愁朱颜。愁朱颜，易萧索，大夫慎勿念功名，紫马驮钱买欢乐。


弹冠不遣世相知，明月清风每自怡。山水半生资雅趣，江湖几度滞归期。白云长伴苏门啸，宿草空馀薤露悲。何限丘园栖遁者，谁人身后有铭碑。


旅食京华七度秋，重来无处觅汤休。万株松树千竿竹，梦寐平生旧此游。


白发潢溪钓游者，半生浪迹栖林野。已惯为农夜饭牛，宁能执策朝驰马。只知物外无喧嚣，养花种树东津桥。纵横坐席杂樵牧，倾倒瓮盎忘晡朝。醉来就床且高卧，一枕从教日西堕。盖世功名逝水流，薰天富贵飘风过。烟霞泉石聊徜徉，青云要路非所望。乃知静处有真乐，却笑时人何太忙。


社近芳花烂漫开，不关风雨自沾苔。幽禽惊避苍鹰逐，乱入香红飐下来。


朝来朔雁带离声，腊尽洸河走浊冰。飞舞云山环近甸，微茫烟树见长陵。新传虎榜题刘晏，旧说龙门愧李膺。惟有相如才调美，每将词赋擅声称。


水绿蘋香鸟乱啼，汀洲芳草更萋萋。人分残雨雪亭外，鸦背斜阳极浦西。江柳受风偏舞困，林花经社竞开齐。天涯春色伤离思，莫惜临分醉似泥。


豪杰空馀子，尊贤眼倍青。挥金资客醉，辟馆教儿经。天道幽难测，亲情痛不胜。山阳怀旧笛，几度断肠听。


惯听云门大夏音，两京声誉重南金。天开行在关河壮，山隐长林树木深。远戍数星寒夜火，孤村一片夕阳砧。自惭无计陪簪绂，千里空悬恋阙心。


缥缈大梵境，玉京何寥寥。空洞无色根，泛兮若浮飘。阳精镇朗耀，岂复知昕宵。熣灿丹霞中，浩歌白云谣。一听众缘息，再聆群累销。劫运自兹度，稽首登神霄。


山是何名，族为甚姓，地本荒凉。水远土硗田狭，众人弃置，天教与我，卜筑成庄。岭月为朋，溪云当客，更有林风时送凉。养衰病，惟静窥周孔，默契程张。升沈宠辱都忘，且懵懵腾腾，醉几场。到东门叹犬，华亭叹鹤，悔之晚矣，徒自悲伤。幻梦轩裳生涯笔，砚陵谷从他海复桑。幽闲处，谢天留老眼，坐阅兴亡。


年来两鬓雪萧萧，懒把黄金带系腰。拟向江南寻旧隐，白云庄上狎渔樵。


晓起凉月淡，絺衣坐肩舆。洒然尘虑豁，遂即道者庐。萧条殿廊存，亭轩化荒墟。山门憩樵农，藓砌鹿豕趍。霤倾有堕瓦，树伐无遗株。仙家尚消沉，况乃俗士居。蓬莱屡清浅，此事谅弗虚。吾闻至人言，一气运化枢。莫窥机缄微，孰外定数拘。通由饥亡命，载以贿丧躯。荣华岂久在，役智悲群愚。


不上屏风不用怜，钿毫金缕烂相鲜。双瞳赢得无人射，翘立花妃石丈前。


閒心只与静相宜，醉似疏狂醒似痴。除却看山看水外，是非荣辱不曾知。


右军真迹兰亭，秘藏玉匣昭陵久。蓦然惊见，夜光明月，焕辉窗牖。穆穆诚斋，濡毫临出，远过颜柳。把琼钩宝画，比方古本，此本断、应居首。写在金笺纸上，竞传观、怎禁磨揉。故教铁笔，连图入石，要令难朽。羡尔良工，艺能巧妙，于今稀有。细看来、恰似生成喝采，那雕镌手。


客行大梁道，华屋枕道傍。借问谁所止，阀阅何炜煌。居人笑答言，此谓重庆堂。就中两遗婺，同志如雪霜。贤孙英俊姿，遴选宾天潢。膳调三鼎珍，乐奏丝与簧。笄珈俨成列，冠佩肃分行。趍跄二亲侧，次第进杯觞。百务弗相干，暮齿弥康强。家和福乃臻，四序来祯祥。玩匪宜男花，心怡自忧忘。姑耆妇仍寿，钧享百岁长。客闻遽前拜，重是双贞良。岂徒垂阃则，庶以敦纲常。


不烦浇灌不烦栽，长过清明谷雨开。为问洛阳豪贵客，几家还有旧亭台。


饮罢庭前树影移，城南城北路多岐。丁宁少长忙归去，莫待云深日暝时。


高枝已出墙，新叶方舒翠。赖尔豁忧怀，朝朝坐相对。


诚斋天潢尊，游艺妙通玄。名花擅国色，尽向毫端传。莹其冰玉洁，粲若云锦鲜，朵重干不弱，蒂比葩相联。红嫣白嫩孰可拟，二乔初嫁争芳妍。娉婷窈窕俱有倾世貌，浅颦轻笑并立偎香肩，含情含娇深自怜。绛杏绯桃总粗俗，掩面却走羞婵娟。始信摹写精，笔底造化全。能令欲拆未拆蕊，顷刻烂熳轩窗前。抽萌固弗藉雨露，赋质政尔烦丹铅。狂蜂窥图屡往返，痴蝶侧目频留连。从尔四序更迭开依然，写成便带长生缘。荣悴不许覆载专，伊谁承恩得之戚畹钱。焚香正冠再拜，展向素壁悬。方知运思巧，直夺真宰权，永为宝玩垂千年。


六根变幻苦萦缠，道长魔高自昔然。倘使飞升容易得，世间谁不是神仙。


良工写幽景，运思颇不凡。高崖挂悬瀑，迥野生轻岚。林昏日欲坠，天暝云初覃。远岸少去舫，长途乏来骖。摩挲老眼着意看，彷佛还似湖湘南。忆曾之官屡经此，孤舟晚泊浯溪潭。叶凋老树曲偃蹇，泉触乱石森巉岩。众禽归飞宿且食，雄鸣雌应相喃喃。平沙钜迹虎新过，浅濑纤鳞鸥竞衔。荒村无人但猿鸟，古峤有树皆枫楠。空青冥濛翳岛屿，湿翠杳霭沾衣衫。谁藏一匣在绝壁，云是诸葛兵书函。雨催风撼只如故，欲堕未堕何由探。山川奇胜怪仍险，况我爱玩性所耽。低回但恨弗学画，辜负佳境心徒惭。每逢好事辄为说，恍若亲睹非虚谈。于今衰老返耕钓，鬅鬙两鬓霜毵毵。观图忽起旧游想，浩然清兴莫可缄。题诗卷轴坐叹息，中宵梦逐沧江帆。


门掩斜阳暝，帘垂静夜长。儿女灯前笑捧觞。尝。满杯清更香。怀宜放。醉呵能几场。


雪中归雁带离声，且共清尊慰别情。周室群僚尊柱史，汉家多士重廷评。洸河冻解流澌下，蓟野春回细草生。此去定应司献纳，丹心长向北辰倾。


柳绵飞处，政和风淡荡，轻飘晴雪。忆杀故人千里外，客馆怕听啼鴂。桂水危亭，虞山古庙，戟度同登谒。君归吾去，可怜辜负奇绝。长是梦见风标，晨钟敲醒，无奈依然别。去岁鱼笺蒙远寄，惟写相思情切。乞得闲身，看山玩水，著甚酬风月。只应诗酒，兴来还自怡悦。


过元宵五日，灯山罢、寿筵张。喜盛集亲朋，争喧鼓吹，满泛壶觞。八仙共教童子，送蟠桃封寄与翁尝。甘比玉杯云液，冷如金碗冰浆。佳儿拜捧上高堂。擘破散奇香。恰半枚入口，身田温暖，腑脏清凉。管取延年却老，转颜红发黑更瞳方。此去才周花甲，从头再数何妨。


海门砥柱长江浒，东南群流皆下经。荡摩霄汉压溟渤，镇控吴楚资神灵。百丈悬崖寔奇壮，银涛雪浪相舂撞。层颠俯视飞鸟背，曲径斜通白云上。中有重渊龙伯都，琼宫贝楼如玉壶。天晴蜃气秋成市，月冷鲛人夜泣珠。羡君归去过其地，政好登临骋遐睇。贾客争祈天姥祠，妖巫谩设彭郎祭。解缆开舟肯暂停，乘风破浪如流星。明日思君不可即，天涯惟见此山青。


兹台创何代，遗址对远川。雨花不复见，蔓草空翳然。今晨逐徒侣，偶尔凌其巅。一眄周四顾，梵宇相蝉联。黄金佛铸像，玉麈僧谈禅。侧闻身毒教，本自哀颠连。谁哉继虞愿，浩叹秋风前。


荣枯吉凶。都由自己，不属天公。得时莽把聪明弄。逞尽英雄。怎知道、祸因恶积，错埋冤、命与灾逢。床头瓮。香浓味重。引到醉乡中。


临朝甫及半年馀，惠化仁恩遍九区。銮辂仙游惊太早，普天臣妾痛何如。


能言鹦鹉闭金笼，争似钩辀野树中。赢得人嫌生性拙，梨云影里立东风。


晓露凝寒未结霜，农家禾黍喜登场。千林红叶兼黄叶，几树青杨间白杨。叠嶂层峰云气密，奔流乱石涧声长。山深尽日行人少，野菊花开著处香。


寒鸦候雁满晴川，点缀郊原罨画天。老叶著霜浑似染，残荷出水不成钱。累累橘柚斜阳里，袅袅芙蓉浅渚边。门外晚晴诗景富，吴歌一曲采菱船。


铜龙水乾漏声小，鱼钥金寒霜月晓。警跸初鸣雉扇开，红云半露天人表。布衣小臣衰朽馀，来朝乞得垂老躯。龙钟何以展报效，但愿击壤歌康衢。秦淮北风疾于箭，扁舟到早如乘传。天上人归鹊预知，瓮头酒熟孙能劝。忘机笑傲林泉间，高情长与云同閒。时人莫讶鬓成雪，承恩两度瞻龙颜。蹇予久作词垣客，谩写新题壮行色。同是青原白鹭人，我独胡为归未得。送君不尽思君情，临分忍听骊驹声。凭将千里故人意，寄谢精微贤弟兄。


笔砚图书且暂停，寻芳聊傍水边行。禁烟巷陌偏伤雨，修禊天时不厌晴。堤柳折来怜色嫩，野棠开处爱香清。南朝旧日歌钟地，烟草萋迷晚照明。


世人结友结货利，知君结友与人异。半生缔交只三物，对之不言心已契。偃蹇虬龙当槛蟠，冰魂翠袖静相看。因悲薄俗随冷煖，聊托幽芳共岁寒。愿君终身勿相弃，岂必弹冠复联袂。苦口虽无药石言，同心实有金兰义。君不见纷纷轻薄流，朝作刎颈暮作仇。人情真似翻覆手，三友贞姿宁易求。


病身长是恋家乡，短发那堪著六梁。只忆山庄松树下，鸟啼清昼午阴凉。


赤明肇无始，玉京耸神霄。真人遏死路，五老御灵飙。玄梵超溟涬，豁落开幽寥。中有浩劫尊，绛节诸天朝。丹光耀明景，春华凌翠条。欲结无穷游，飞神蹑璇杓。稽首拜太上，高举同逍遥。


名利无心任鬓皤，天留两眼阅人多。悬知地下应含笑，得见儿登进士科。


半生甘作隐者流，两屐不到侯门游。老去高情付林壑，闲来乐事只渔舟。春水泛花漾孤屿，杜衡蘼芜满脩渚。晴树远连江上村，晚云忽作溪南雨。自怜身世两悠悠，濯缨濯足忘吾忧。万钟悬爵本非志，一竿在手何所求。门前学种五株柳，逸兴雅怀到处有。对客石床抚古琴，留客山瓢斟浊酒。年年岁岁适闲情，皞皞熙熙度此生。已无天上鹓鸾梦，且结湖边鸥鹭盟。


伤春惜别总关心，愁对莺花思不禁。外地逢人偏感慨，他乡吊古强登临。天连秋浦帆樯远，日射晴波岛屿深。犹有翠微遗趾在，樊川佳句重南金。


懒寻捷径问通津，高卧南州乐隐沦。侄可承祧胜有子，田堪供祭不干人。江风山月谐清兴，野竹溪梅作近邻。除却赋诗观画外，更将何事累闲身。


钧州有兽驯且仁，身如白虎性如麟。雪月英华为骨格，阴阳秀淑作精神。双瞳每讶常悬镜，四足何曾暂蹑尘。墨缕萦肤浓染黛，霜茸剪毳巧丝银。丝银镂璧相鲜丽，禀性慈良不搏噬。盼顾生草忍践伤，逢着生虫恒引避。熊貙屏息既钦服，獬犴闻风惭猛厉。山融川结自应殊，鬼护灵呵畴敢易。卫士窥觇敬启王，王言此物异寻常。命披尔雅深论讨，使阅周诗细考详。尔雅周诗同一义，名曰驺虞端的是。皇家恩泽久涵濡，海㝢休祯聿来至。来至爰从汴水隅，清斋晨迓即郊墟。蔼蔼芳花映冰质，瀼瀼繁露湿文躯。文躯寔匪蒐田得，纯忠纯孝能敷格。虽云地产壮亲藩，忱乃天教彰圣德。队仗戒严轩槛盛，军校舁随帐幕行。窈窕腰间披绣芾，玲珑颔下系珠缨。万斛楼船连夜发，千声笳鼓一时鸣。遥辞艮岳梁园境，远贡蓬莱建邺城。蓬莱咫尺五云间，王躬进献悦龙颜。侧身拜舞趍跄巧，垂首盘旋气象閒。垂首侧身仍侧耳，妥尾徐前复徐止。夕卧香茵禁苑中，朝濯甘泉御河里。得侍金阶兼玉墀，屡啖黄流并紫芝。廷臣稽颡尽称庆，儒官伏阙竞陈诗。赐出京城民快睹，老壮奔驰日旁午。拥道争看杂女男，填街队仗喧箫鼓。填街拥道共嗟称，穹祇荐此瑞朝廷。底须想象空摹影，幸遇升平真见形。共诧奇祥冠今昔，谁知宵旰存谦抑。所重年丰所宝贤，洛龟宛马诚何益。荡荡巍巍昌运开，熙熙皞皞似春台。永沐周南召南化，为歌为颂愧非才。


平生梦寐想西湖，老大才能阅画图。绕村幽径不堪步，横渡扁舟若可呼。天竺钟声出云里，雷峰塔影沉波底。花间缘绮苍童抱，柳下朱阑翠鬟倚。汀鹭联拳雪羽毛，渊鱼拨剌金鳞尾。游人竞泛总宜船，三三两两六桥边。细文轻绢新裁扇，浅色香罗初换绵。回桡别自寻佳处，直向菱荷尽头去。风蒲烟苇接连洲，露叶晴梢高下树。曾闻此地最繁华，试访钱家与宋家。故趾春深走麋鹿，古城秋暝啼鸱鸦。事殊时改空陈迹，射潮有箭留砂碛。坠井银缶许世传，渡江泥马知谁识。葛岭妖桃照眼红，苏堤芳草伤心碧。华堂永日玩丹青，逍遥绝似武林行。凭君莫说杭州景，惹起登临无限情。


下邳壮节伊谁如，谈兵早读孙吴书。夜庐母冢辄流血，晓陷敌阵随捐躯。西江都帅誇贤子，为子为臣亦如此。承欢敌忾嗣前人，岂直相传袭金紫。大廷宠赠祖父功，明威昭勇官资崇。碑烦史笔制词美，诰锡奎章题字浓。怙恃九原嗟不作，想像音容空泪落。致养无由奉笋鲑，竭诚但愿倾葵藿。裨校同推智略深，亲恩国事两关心。吾知燕颔封侯相，汉代将军重见今。


蹒跚病躯。人怜显宦，我笑贫儒。乌飞兔走何曾驻。白尽髭须。有断简、残编可娱，无赢金、剩帛堪储。清幽趣。炉香一炷。坐爱小窗虚。


送别因君忆旧乡，郡城南面好徜徉。青山秀落屏风里，粉堞高环学舍傍。佳句欲成仍对酒，春衣初试更焚香。老亲林下知相见，华发应添别后霜。


紫殿沈沈禁漏稀，金铺齐启掖垣扉。已知侧席求贤俊，讵料抡才到贱微。选榜乍题香墨湿，朝官初退软尘飞。南藩此去中州远，敢惮驱驰驷牡騑。


四海讴歌仰戴深，惊闻厌代尽沾襟。惟馀蜂蚁偏愁苦，无路攀髯痛不禁。


万壑千岩路欲迷，幽居更在乱峰西。野人茅屋秋临水，农父村舂夜隔溪。雾雨山中同豹隐，烟波海上共鸥栖。续貂忝厕先亲后，展卷风前洒泪题。


送客行歌出凤台，离情乡思醉难裁。故园旧友三年别，晏岁长淮一棹回。鹭渚别来频入梦，鸥江归去且衔杯。囊空无物堪持赠，聊折寒香雪后梅。


细草新蒲绿满洲，人家多住水边头。淮云过雨晴犹湿，江雾凝寒晓未收。老树数枝依野庙，飞花几片在渔舟。谁知客子思亲苦，谩道青霄万里游。


曾随罗浮仙，夜访萧史台。台前几株树，粲若琼瑶开。粉面娉婷淡梳洗，娟娟绿萼娇相倚。龙宫舞女白霓裳，解佩招邀明月里。须臾晴雪洒石阑，长风不惜轻吹残。搴芳忽遇萧史裔，幽情雅致真难攀。笋皮裁冠纸裁帐，惟耽嘉遁无官况。饮冰寄傲寒香中，忧患何缘到心上。巡檐行歌贪看花，寻常每至参横斜。轩裳梦断任身懒，山水情多从鬓华。纵令对酒吟东阁，争似扶筇探西郭。第能曾并济川舟，效用终惭活人药。活人应多功已深，年年着子满高林。阳回一气得春信，生生孰识堪舆心。调羹事非成契阔，回思故园渺天末。独馀酸味今尚存，谩道能除世间渴。


海门荡潏深千丈，潮去潮来如有期。夕阳欲没退偏早，晚月乍升生太迟。退早生迟自无爽，行人到处占消长。终年空打崩浪矶，半夜遥通女儿港。清淮不泛鸱革魂，潜来默去朝复昏。汀洲但见沙禽迹，岛屿惟馀石藓痕。黎君晏岁乘潮去，路指海门奇绝处。览胜应知造化工，吟清信得江山助。解缆开帆举画桡，溯流激浪随风飙。回首行人不可见，往来惟见海门潮。


弱志弗苟尚，遂与世好殊。性本爱闲逸，种菊绕蓬庐。时当雪霜厉，群卉悴无馀。斯花独敷荣，为我莫景娱。掇英泛美酒，燕坐当前除。菊可制颓龄，酒能解饥劬。陶然有真乐，此外奚所需。俯仰天地间，百年复何如。寄语达生者，浮名岂能拘。


两株低亚小窗边，冷淡姿容夜更妍。露挹清香来枕上，月分疏影到帘前。郎官东阁应无梦，处士西湖景有缘。偏是年年冰雪里，孤根长自得春先。


追思旧游。芳年岂再，胜事都休。几回暗数当时友。半在荒丘。将马上、风霜弊裘，换鸥边、野水轻舟。天成就。忘怀宇宙。无喜亦无忧。


露鹤寒猿永夜清，山僧入定泯群情。幽人独向阶前坐，为惜千峰好月明。


泮宫翠柏真奇特，溜雨霜皮古铜色。共传贤守李侯栽，年数于今过三百。几经劫火幸仍存，草木犹依圣教尊。清覆讲堂闲永昼，密笼礼殿翳香云。芳根长托弦歌地，坛杏庭槐共生意。春风摇影漾宫墙，午日流阴上庭砌。博士鸣鼙散学徒，竞来树底纵歌呼。乔柯宁集接舆凤，细叶争巢朱博乌。却怜种者今何在，留得青青表遗爱。文风化雨沾濡深，从宋历元逢盛代。上摩北斗凌中台，时有佳气相徘徊。大哉宣尼后凋训，珍重明堂梁栋材。


野外少人躅，值此佳日迟。偶与二三友，游观赋新诗。青松蔼繁荫，碧草含华滋。逍遥恣言笑，童稚亦娱嬉。济济炫春服，悠悠咏清沂。兹欢恐难再，兴尽以为期。


千里迢迢隔两都，雁归不寄半行书。只缘久别交情薄，自是长贫行辈疏。细雨落花朝退后，游丝飞絮燕来初。故人寂寞芸窗里，迟尔封缄慰索居。


客中寥落畏秋来，况是逢秋送客回。家在乡园惟梦到，身兼贫病复年催。衣沾残雨冲寒去，鸟背孤帆带暝开。良会几时仍话别，临岐分手重徘徊。


愁红怨粉各依依，树下偏多树上稀。总为春光争艳冶，却教夜雨妒芳菲。数枝浸水鱼吹去，几片萦林蝶趁飞。莫怪东风成薄倖，犹能收拾点人衣。


靡靡秋日晏，凄凄霜露零。纷纷众卉悴，粲粲佳菊荣。我实幽居士，适此隐遁情。园林无来躅，窗户有馀清。床前一壶酒，满泛黄金英。长歌散襟颜，歌竟时自倾。颓然既就醉，此乐将不胜。微愿良易足，多技岂吾营。余生后彭泽，千载仰德馨。


劳劳亭畔送将归，莫惜离尊醉落晖。霜叶暝随淮水下，风帆晴向练湖飞。还家只喜庭闱健，到处仍怜故旧稀。綵服宁亲兼昼绣，人生得意似君希。


石角藤枝似瀼西，悬萝引蔓覆檐低。云来高树虚窗暗，春去深林好鸟啼。蛛网静粘飞絮雪，燕巢新补落花泥。碧山学士能相过，咫尺沧浪是浣溪。


秋日凄以白，游子念归还。奉母载官舫，驾言还临川。王门岂不乐，所惜慈侍偏。况兹严亲在，家居垂莫年。温凉谨问候，子职愧久愆。今我幸具庆，而可各一天。故山有高堂，二老心所便。岂无一觞酒，跪劝当几前。敢谓美昼绣，庶用怡华颠。依依恋膝下，眷眷怀日边。重来勉尽瘁，移孝乃为贤。


静者茅堂近翠微，荜门松径往还稀。水生南垞雁初下，月出西岩人未归。迸笋乱穿苔藓破，残花故傍薜萝飞。清泉绕屋云林密，纵有淄尘得染衣。


名藩共说广西东，比却中州势更雄。署列三司尊省宪，疆连五筦壮提封。承流宣化空惭我，易俗移风政赖公。无限相思山水隔，几时冠盖可相从。


御风八骏归来后，世上徒传白云调。承华秘殿九光灯，茂陵五夜清斋候。紫气红光烂烛天，青鸟先将消息传。层霄顷刻阿环降，龙颜不及蛾眉鲜。初人自与时人异，长生之术非难致。金盘空食五枚桃，笑杀刘郎匪仙器。


客舍萧条忘却官，愁颜暂解强为欢。相逢尚忆儿时事，乍见浑疑梦里看。故国有田供岁计，他乡无絮耐冬寒。明朝又作天涯别，且对青灯共夜阑。


天坛职箓本清高，戒行宁容失一毫。为谢门前相过客，若还要学恐徒劳。


层层雉堞石崔嵬，小市参差野岸隈。贾客帆樯沙际落，人家楼阁水边开。英雄埋没成尘土，坟冢荒凉翳草莱。莫上高城重吊古，东风斜日使人哀。


春满梁园，韶光媚、盛开桃李。清明过、数他花信，只今馀几。有客携书还故里，画船且向沙头舣。问此行、归去甚时来，明年里。征帆挂，离歌起。杯易尽，情难己。羡君家贤弟，列官风纪。更道翁能敦友爱，连枝同气称双美。想细君、笑听鹊声喧，门频倚。


宋家书院但空名，二水中分草树平。陵谷变来基亦废，野人耕处草还生。落花细雨文鱼上，残柳西风白雁鸣。临眺不堪怀往事，城头画角更凄清。


索居人事寡，穷探坟与丘。多谢东邻客，频来为我谋。乃为儒冠误，富贵别可求。首干中常侍，次谒北平侯。捷哉仕宦径，贸贸不知由。读书果奚益，辛苦被时羞。我笑而相答，志殊各自求。萧条老布褐，道在复何尤。


豫章城下水如苔，风雨官河一棹开。山色遥连萧寺暝，雁声遥度楚云哀。霜凋远树寒灯见，鸟背孤帆极浦回。画栋朱帘遗阁废，荒基岁岁长蒿莱。


秋鸿春燕各西东，回首天涯一病翁。晚岁悬车应愧我，明时揽辔最推公。才名未许张纲擅，清德惟期赵抃同。从此雪山知更重，群贤风裁两争雄。


乍见何堪又别离，萧条况值暮秋时。无才报国惭空老，有约归田叹已迟。风悴井边梧树叶，雨乾篱下菊花枝。空缄徒有寒温问，不敢烦君寄故知。


相乡朋旧总英贤，久乏鳞鸿寄尺笺。令子俱为天上客，阿翁都作酒中仙。坚持苦节共先训，顺受微疴了宿缘。社栎任他松柏笑，支离却得保馀年。


六出花飞尺许深，吹笙台榭尽琼林。长空鹤下巢难认，薄暮樵归路莫寻。玉垒更添仙境胜，冰崖不受世尘侵。匏簧冷涩无遗韵，赢得琴留折竹音。


四牡騑騑耸众观，梁园邂逅暂相欢。襟怀磊落真佳士，职任清闲最好官。杨柳不禁秋后折，茱萸且向醉中看。悬知归献王褒颂，三峡词源在笔端。


专对多才列显融，十三藩翰有行踪。官寮尽识荀鸣鹤，郡邑争看陆士龙。江上晓霜凋杜若，城边秋水映芙蓉。经行处处饶佳景，总入高情赋咏中。


久不班荆话夙心，远劳封茗寄云林。殷勤谏议情偏厚，憔悴文园渴正深。十载乡音怜断绝，几人交谊笃升沈。看云倍切怀君意，离恨悠悠可自禁。


晨暾乍出上榑桑，散作奇文五色章。旸谷影高争焕烂，赤城标建远微茫。曾为烧佛禅师号，复作修仙道士粮。若使有缘逢子晋，便求咽嗽上升方。


自笑龙钟雪鬓毵，十年因病解朝衫。清时引退怜身老，白日冲升愧骨凡。漠漠平芜连蓟北，依依远树隔江南。经行定过淮阳郡，归计烦君促阿咸。


曾闻千仞岧峣顶，上有仙翁隐碧云。蕉叶懒挥尘自远，枫枝不悴景长温。丹光迸井清宵焕，雾气埋山白昼昏。积黛凝岚轇轕处，药炉茶臼至今存。


偶因衰病返丘园，白首依然混俗氛。宁复嬉游来胜境，徒令梦寐想清芬。秋山秀色终年对，天路空歌每夜闻。宴坐万松苍雪里，不知尘世有嚣喧。


吾邦自昔产才英，画手如君艺更精。柱国少师题旧隐，经筵学士表新茔。优闲有兴诗兼酒，落魄无心利与名。犹记京华曾识面，白头回首故人情。


閒身应暂别林丘，垂老观光帝里游。地控幽并通绝漠，山连恒华拱中州。辞家去日逢初夏，买棹归时及早秋。南北两京饶故旧，相过慰藉少淹留。


洞天原自异人寰，可惜梅生分太悭。参杞熟来俱不食，神仙遇后竟空还。灵呵鬼护金床隐，电掣雷轰石室关。苍狗白云长叆叇，恍疑移下玉京山。


黄河几曲绕荆山，杨柳阴中带暝湾。老子得归全出处，故人相见杂悲欢。从教健翮纵横上，且喜闲身自在还。莫负明时勤造士，坐听弦诵到更阑。


蒲帆稳挂一舟轻，珍重高年事远征。飞絮游丝萦别恨，落花芳草黯离情。山中暂辍幽人社，辇下争传处士名。回望南云乡邑近，秋风江上笑相迎。


跨凤仙人杖有灵，卓开岩窦见清泠。绝胜猛虎跑来洁，不带潜蛟镇处腥。春涨暖添三日雨，秋澄凉浸一天星。风瓢几度穿云汲，坐爱潺湲洗耳听。


磊落才华迈后英，乡闱早占甲科名。持衡西陕端无忝，分教中都倍有荣。画鼓升堂黉舍晓，青山绕郭县楼晴。丁宁勿叹淹闲散，早晚吴公荐贾生。


净明宫观轶浮埃，紫气丹光接上台。地夐难寻茅落处，天空犹想锦飞来。江湖孽去沈沦拯，沙井源通障遏开。鍊质仙岩应在此，不须东海访蓬莱。


亭亭别舸舣江干，缓唱离歌劝酒乾。老骥尚驰千里足，冥鸿已铩九霄翰。江云尽日低连水，淮雨兼旬悄酿寒。多病子牟心独苦，遥瞻魏阙五云端。


汴省分携又四年，他乡一见倍堪怜。白头纳禄惭予晚，绛帐横经羡子贤。灯影飐风临水店，橹声摇月下河船。匆匆会面匆匆别，回首长淮一慨然。


西山秀矗碧芙蓉，浩劫天真宅此中。飞瀑倒悬清洒雪，层峦远耸翠摩空。珠林有树皆栖鹤，玉涧无泓不蛰龙。列缺蜚廉皆拥卫，綵云长绕万株松。


綵翮高飞去不留，斜阳长自射岩幽。织乌沈处晴霞敛，巢鹊归时暮霭收。翠锁云萝千嶂暝，红堆霜树一林秋。人间此是通天窍，未必丹丘胜药丘。


婉娩雍和著令仪，如宾相敬世应稀。遗衣尚有亲缝线，残综犹馀手断机。零落堂萱霜已悴，萧条园薤露初晞。儿孙拜扫萧坊冢，梧槚西风叶乱飞。


燎黄褒典重，纯素此生孤。长抱穷天痛，仍怀永世图。禄丰亲不逮，泣尽眼将枯。子职知能勉，移忠仰圣谟。


银盘端正挂瑶天，灏气寒光两斗妍。白鹤仪鸾成恍惚，黄尘清水叹更迁。五行秀淑兹山聚，百种祯祥此地全。应与三仙同不老，坐看兔魄谩亏圆。


官亭且暂驻行装，更尽临分酒一觞。同榜故人皆要路，离群倦客尚他乡。凉风袅袅蘋花白，夕露凄凄杏叶黄。后夜夷山高处望，析津惟睹使星光。


自怜成永感，那得再晨昏。挂壁遗容在，纫衣密线存。秋霜心易怆，春雨恨难论。一脉书香远，相传子又孙。


何年神物此中蟠，化作奇峰紫翠攒。水落树根犹半湿，泥沾花片未全乾。天东初日一轮近，陇上闲云万亩宽。最好连山皆白石，霶

      

旧隐金鳌下，榕蕉间橘林。他乡频引睇，先垄镇萦心。世泽溪流远，哀情海水深。楹间悬钜榜，一顾一沾襟。


昔出别乡亲，今还少四邻。天留双眼在，人笑一身贫。勇退惭先哲，相知感故人。平生坚白意，未肯涅缁尘。


楼子花王副，根同蒂亦连。固知皆雅淡，孰敢别蚩妍。绣阁云鬟并，妆台月貌联。暖风香雾里，向背总堪怜。


终日惟枯坐，衡门掩薜萝。自缘知己少，谩道识人多。往事心徒赤，浮生鬓已皤。久思餐杞菊，作赋续东坡。


杖屦归田日，山林养病时。缶无陶令粟，笈有杜陵诗。蒲柳身空老，松筠性不移。何由重会面，相与话襟期。


名品擅维扬，嫣然共颉颃。总专倾国艳，难辨是谁香。窈窕千般态，娉婷一种妆。螽斯端有兆，宜尔预呈祥。


晓露湿芳英，骈开耻独荣。仙姿双弄玉，道韵两飞琼。人羡长偎倚，天令巧合并。鹊巢风化美，佳植固堪徵。


地险过牛渚，林幽类鹿门。恋兹耕钓乐，忘却缙绅尊。扫石安茶灶，携书坐竹根。衰荣相倚伏，天道妙难论。


荷衣兰作佩，药槛席为门。淡泊幽情远，真淳古道尊。花飘仁在核，叶落液归根。消息盈虚理，当从达者论。


花艳夺霞红，葩分妩媚同。斗妍云锦幄，竞秀绮罗丛。淑质俱倾国，凡英尽敛容。内庭和气盛，卉草最先钟。


烂熳绚晴朝，容华若赛娇。瓣多愁露浥，干弱怯风摇。共讶晨妆淡，都缘宿酒消。更期千岁寿，岁岁赏妖娆。


山暗云霾树，潮生水到门。野航乘一苇，村酿醉孤尊。夜火燃松节，晨餐煮芋根。自谙栖遁志，富贵不须论。


积素晃溪山，人家尽掩关。客舟寒尚挽，渔桨暝初还。老树高低岸，残芦曲折湾。欲投峰顶寺，冰滑路难攀。


忽忽春将暮，俄过三月三。草谁怜益母，花自媚宜男。乍到寻巢燕，初眠上箔蚕。新茶与新笋，乡味忆江南。


未病犹耽饮，方强遽解绅。短脩元有定，聚散本非真。藓碣标荒垄，桐棺掩幻身。达人曾祼葬，那用更伤神。


窈窕洞无门，寥寥隔世氛。板桥穿竹筱，苔壁缀松根。孤嶂摩云秀，飞泉触石喧。不知何道士，收露点玄文。


芳树垂岩暗，丛篁傍石低。虹流双涧远，笏卓数峰齐。棋许高人对，琴教小竖携。湖山皆秀丽，无处不堪题。


五十年相聚，俄惊一梦馀。酸辛身后事，愁苦病中书。苔藓沙场骨，罗纨肉食躯。何如终牖下，随分葬郊墟。


曾共过庭前，双亲独尔怜。亢宗徒赍志，阅世竟悭年。忍割今生爱，难期再世缘。永怀诸弟妺，三已在重泉。


南北两峰前，逢春物物妍。露桃临水岸，烟柳隔江船。古庙寻嘉泽，幽亭访冷泉。游人都载酒，来往六桥边。


闻讣心先折，开缄泪若倾。异乡离别恨，同气死生情。哽咽悲何已，呻吟痛曷平。九京知有憾，弱子尚孩婴。


休骑上荒城，斜阳万感并。岁怜频有旱，雷怪久无声。芳树鸠巢废，香泥燕垒成。缅怀前宋士，人艳道乡名。


少日边庭戍，曾驰草檄名。谈兵诸将屈，较艺众人惊。已并青城誉，仍兼玉署荣。九京那可作，恻怆起深情。


阀阅衣冠盛，才名伯仲齐。宫袍裁赐锦，御酒拆封泥。屡握脩书笔，频分应制题。只今文燄在，犹自烛云霓。


忆昔承欢日，沉思痛倍饶。梦魂劳夜夜，泪眼湿朝朝。儿鬓霜频积，亲茔树几凋。山夷河可塞，此恨未应销。


香篆半成灰，斋宫赐坐回。苑花红未拆，阶草绿先催。棋布星罗局，茶倾雪泛杯。非才叨岳牧，明祀几番陪。


人子思亲意，悠悠镇不穷。常时瞻画像，每日想音容。幽显虽云异，精诚或可通。哀悰真罔极，长系寸心中。


识面嗟诚晚，论交觉独深。麟经三世业，蠹简一生心。诸老怜将尽，孤怀痛不禁。遗弦空自绝，无处觅知音。


去日犹秋暑，归时已冷霜。江山非故里，人物是他乡。老态随年出，离愁共路长。埃尘如见恋，到处扑衣裳。


秀色远相连，柔香雨霁天。嫩兼蒲叶细，浓夺柳条鲜。莫把征轮碾，留教醉客眠。王孙行未返，芳意自年年。


一自双亲逝，孤怀每自伤。恍疑闻謦欬，犹似见羹墙。厚禄嗟何及，遗言敢暂忘。番湖东去水，不似此情长。


苒苒复萋萋，征袍映欲迷。暖烟秦苑北，寒食杜陵西。绿嫩羞鹦羽，青柔衬马蹄。南园新雨过，畦菜晓争齐。


骢马玉为蹄，行行过柳堤。云随金络辔，花映锦障泥。流电双瞳炯，摇风一尾齐。似知离别意，欲去更频嘶。


驱车巡郡邑，夜夜宿僧房。窗掩芭焦雨，钟敲薜荔霜。一灯千虑集，孤枕五更长。无补惟宜退，先茔有草堂。


野寺远人烟，觚棱殿兀然。瓦垆双足折，土偶半身全。鸟去阶留篆，蜗藏壁带涎。阎浮俱苦海，何处可安禅。


春尽殽陵道，千山万木中。水声泉聒聒，云气雨濛濛。嫩草溪边石，幽禽树杪风。抱关黄发吏，宁解识终童。


晚涉西平境，荒郊望欲迷。暝烟村远近，寒树冢高低。驿路通淮甸，僧房隔汝溪。柏亭何处是，极目草萋萋。


除夕留僧寺，焚香对老禅。青灯伴今夜，黄历换明年。宵旰忧诚切，疮痍痛暂蠲。明晨呼万岁，顿首玉阶前。


轩车从扰扰，窗户自幽幽。药径人踪绝，苔阶鹤迹留。平生双短屐，浮世一虚舟。即此堪栖隐，何须物外游。


虚室原生白，寥寥一榻清。石坛云影度，金掌露光凝。叩齿宫神集，斋心道气澄。三尸能斩却，铅汞自然成。


世运沧桑改，公名汗简留。六军怜骇散，四海竟横流。徒屈英雄策，空遗社稷忧。浮光垂白叟，仍解说才猷。


田家无节序，除日亦寻常。破釜初炊黍，空槽旋压浆。瓮寒齑结凌，窗湿纸粘霜。远役如堪免，长贫不敢伤。


元运方全盛，公文擅大家。谨严真有法，悃愊信无华。故里祠堂废，荒阡墓碣斜。欲羞蘋藻荐，不敢驻行车。


结宇汴城闉，开门见市人。轮蹄连旦暮，烟火杂军民。向闹寻閒处，随缘寄幻身。凡心如未泯，林壑亦埃尘。


岁晏经新息，晨征念路遥。轻冰方尽合，残雪未全消。行客归心切，居民馁腹枵。停车徒自感，只合返渔樵。


素性便孤寂，无营昼掩关。卧闻清露坠，坐见白云还。鹤梦棋敲醒，蜗墙藓蚀残。仙瓢休挂树，风起厌喧烦。


民家深树里，下马点灯时。风雨关门早，衣裳拜客迟。艰难逢歉岁，逼迫后租期。说到伤心处，潸然泪满颐。


玉堂陪末议，荏苒七年馀。夜漏秋同听，春潮晓共趍。仲淹空有策，和靖却无书。垂老交游尽，临风泪满裾。


冒雨趍唐县，蓬蒿已厌看。长途泥滑滑，平地水漫漫。枵腹流民馁，单衣稚子寒。抚巡兼劳徕，衰病敢求安。


村暗濛濛雨，清流浅浅溪。菊花长带湿，豆荚半沾泥。野迥居民少，林昏去路迷。自投新野界，蒿草与人齐。


人静钟初断，肩舆到寺门。风檐寒犬吠，露井候虫喧。弱蔓低垂树，枯蓬密覆垣。蒲团分半席，暂憩给孤园。


岩邑千山里，荒村户半逃。晓餐炊橡栗，寒火爇蓬蒿。深秀非盘谷，凋零类石壕。自伤无善政，抚问敢辞劳。


县舍邻溱洧，门当绿野开。禽巢阶下树，蜗篆壁间苔。俗质稀弦诵，田荒剩草莱。宋金酣战处，武穆独奇才。


相见仍青盻，相悲总白颠。功名怜蹭蹬，患难喜生全。小市三楹屋，荒村数亩田。南交同宦者，若个在林泉。


钟阜白云边，桥陵锁暮烟。圣谟真远矣，王气故依然。玉帛诸番会，金汤万世传。谁陈根本计，有力可回天。


昔在南宫日，仙郎总俊髦。分符荣出牧，载笔忆联曹。身已朱幡贵，名犹粉署高。公馀频吊古，舣棹访临皋。


湖尽江逾阔，舟行路若迷。垂杨春寂寂，芳草雨凄凄。漩水鼋鼍窟，平沙雁鹜堤。风波随地有，何处可幽栖。


云气晓冥濛，人行万木中。菊乾偏喜雨，柳弱自愁风。绿鬓流年改，丹心往日同。明时叨重寄，无补愧诸公。


春波拍岸平，双桨一舟轻。燕麦偏伤雨，莺花已负晴。荒亭徐孺宅，遗堞灌婴城。北去南来客，都缘利与名。


黎庶凋残甚，惟馀朴俭风。名因元子重，地本鲁王封。抚恤无贤令，流移有惰农。谁将于蔿曲，歌向五云中。


有志惜无年，香名远近传。客情千斛酒，岁计几庄田。吐论常倾坐，收书不吝钱。善祥钟令子，酷似乃翁贤。


王子飞凫处，仙遥迹尚存。城荒生暮霭，殿古锁秋云。坏壁灯烟暗，閒阶草气薰。古今为县者，神异独称君。


卜宅泸江曲，逢迎意最真。竹轩观奕倦，花屿放舟频。莫究平生志，先捐未老身。最怜黄壤魄，长梦绿窗人。


扰扰道途间，埃尘两鬓斑。清风牛背笛，斜日马头山。荷盖擎残绿，榴房破嫩殷。蘋花秋水岸，空羡白鸥閒。


芳桂殒清秋，无人不泪流。通才今日少，遗恨几时休。苔藓碑三尺，楸梧土一丘。雁门前学士，地下与嬉游。


晨铎语西风，衣单怯露浓。豆苗遮地黑，柿实照园红。晓色苍茫里，秋光惨淡中。永怀东汉士，风裁李膺雄。


浦迥路迢迢，汀花带雨飘。残灯江上庙，新水屋边桥。鹭宿争投石，鸥惊或避桡。无因谢轩冕，老作白云樵。


郊原殊苍莽，禾黍未全收。桑柘千村晚，枌榆四野秋。空林投倦鸟，枯草龁疲牛。淡霭轻烟外，微茫见许州。


警柝严巡逻，寒更独坐听。凄其孤影瘦，邪许万声停。败壁风穿苇，空庖凌在瓶。茫茫天壤内，么么一螟蛉。


渐老怯离乡，那堪道路长。病身愁北去，倦翮恋南翔。旅梦缘钟断，忧怀藉酒忘。低回愧江叟，白首钓鱼航。


今夕犹常夕，如何倍忆家。二三千里道，四十五年华。贫有文章在，官无品秩加。遥知妻共女，愁坐卜灯花。


卿家本同郡，客路又离群。夜柝敲寒月，霜钟度暝云。征袍迷草色，古屿带潮痕。寥落分携处，秋鸿不可闻。


九重辞凤阙，千骑度龙荒。宝剑悬秋水，珠袍照雪霜。泉源随地少，沙碛亘天长。人羡皇华使，谁知粉署郎。


风雪当除夕，空营一榻孤。天涯悲舐犊，地下忆童乌。宁复衰颜壮，惟应泪眼枯。大灵如不妄，再拜谢玄夫。


嵓壑幽栖者，閒情老不衰。露葵缘客折，晚稻约僧炊。苔径林风扫，松窗岭月窥。诗名兼逸兴，湖海万人推。


出塞春乘传，投鞭晚下营。旋风胡马疾，掣电皂雕轻。浩荡穷源志，迢遥奉使程。支机如得石，持往问君平。


芳洲白鹭名，无数白鸥轻。暖戏桃花水，晴依柳絮萍。飞来兼早雁，散去避秋鹰。何处忘机客，时于此濯缨。


稚子捐深爱，酸辛痛莫支。坐愁侵骨髓，行乐负心期。风俗殊方异，人情近老悲。前程驽马足，敢不慎驱驰。


北蓟辞严父，南京别故人。一身勤远道，千里念慈亲。柳暗江城晓，萍香野岸春。灯花先报喜，应更倚门频。


地势三城远，河源二水分。火山稀好雨，盐泽足寒云。雕没平沙外，驼鸣古涧濆。凭高时引睇，何处是中原。


患难仍连岁，蹉跎独此身。风尘双短鬓，宇宙一穷人。向曙繁星没，凝寒积雪新。椒花今夕酒，谁寿白头亲。


宝带悬鱼服，雕弧挂马鞯。皇恩覃万国，虏气静三边。瀚海寒生月，崖城暮锁烟。欲穷西域事，班范有遗编。


上巳风光好，新晴物色妍。青山林下屋，绿水镜中船。节换榆烟火，花残谷雨天。壮游逢胜景，况觐五云边。


残腊中宵尽，孤怀百感深。已惭先哲训，徒抱古人心。偃息何由得，勤劳敢不任。寒灯照空榻，拥褐谩愁吟。


大漠连川远，行人去国遥。乌孙遗种在，狼望旧名消。夜雪戎王帐，秋风使者轺。悬知专对好，谈笑款天骄。


弓剑巡荒徼，衣冠别上林。路经三峡险，人到百蛮深。枸酱谙夷俗，儿童解僰音。点苍山色古，道便一登临。


霢霂过芳园，枝枝积泪痕。色怜开处淡，香爱坠时闻。采倦蜂须湿，衔多鸟咮芬。东风解人意，吹片到衡门。


骊马紫金环，行行出玉关。悬河三寸舌，积雪万重山。旗影连云卷，弓弦向月弯。封侯儒者事，天子待君还。


山色蛾眉秀，江流燕尾分。乱蝉吟落日，独鹤引归云。黄叶溪边树，青帘雨外村。兴来留客坐，随意倒芳樽。


住公栖遁处，重到只空台。竹榻无僧扫，松关有客来。夕阳寒鸟集，凉露候虫哀。祗苑犹如此，何方免劫灰。


叠鼓杂鸣笳，天风送使槎。内臣金镂带，壮士铁为檛。去路缘青海，行营驻白沙。单于争慕义，不用李轻车。


松竹连村暗，轩窗面水清。藓痕留屐齿，滩响杂书声。行药因过寺，输租暂到城。静观簪绂累，还喜布衣轻。


征棹舣衡阳，孤城堞雉荒。流云时翳日，微雨暝生凉。江阔鸥波远，天空雁字长。采蘋无限兴，烟水晚苍茫。


逐水安营晚，鸣笳渡碛迟。穹庐无旧馆，行卷有新诗。骏骨天生马，奇毛地产狮。蕃酋迎候处，一曲汉歌词。


共是浮萍迹，偏怜鬓易新。江湖留滞久，朋旧别离频。试数中朝士，应多故里亲。莫嫌毡独冷，年纪政青春。


归心无日夜，孤舫不停牵。沙蟹寒缘草，江豚暝触船。银河通赤岸，翠壁泻红泉。莫恋幽居好，功名贵壮年。


天使下边州，青丝控紫骝。风云随节旆，雨露到毡裘。斜日羌城晚，微风塞草秋。壮心知未已，万里快重游。


清砧兼落叶，总是别离情。去路千程远，归舟一叶轻。秋云连树暗，寒日映川明。亦有沧浪兴，何时共濯缨。


出镇名藩重，来朝异眷隆。残年将欲尽，知己忽相逢。泥淖梁园雨，埃尘艮岳风。旬宣如有暇，烦吊宋遗宫。


迢递长沙道，萧条晏岁游。乱山黄叶寺，孤棹白蘋洲。夕鸟冲船过，寒波背郭流。毋论卑湿地，贾傅昔曾留。


碧嶂屏风秀，清流束带圆。烟霞醒醉梦，钟梵寤僧禅。乱叶当人落，孤云引鹤还。声闻如可契，应此息尘缘。


绾雾纤纤指，凌波小小莲。春山银烛下，秋水玉尊前。舞袖鸳鸯锦，歌珠玳瑁筵。座间俱狎客，惟属杜樊川。


竹静风停后，瓶香茗熟时。灯寒人未寝，露冷鹤偏知。颇爱良宵静，翻嫌白日迟。年年此斋宿，载诵我将诗。


寂历容台署，高吟逸兴生。泉香春井溢，钟断夜堂扃。清漏随风度，流云傍月行。暂来犹爱此，住久转忘情。


闻道姑苏郡，东南近海潮。圩田多夏潦，场圃减秋苗。平易遵前训，烦苛革旧条。更应持洁慎，玉帛此乡饶。


穷巷寂无邻，青灯共故人。远声霜下磬，孤影客边身。露冷蛩相吊，庭寒月自亲。殷勤一瓢酒，更与话酸辛。


别驾之官日，都城欲夏过。一篷畿甸雨，双桨石湖波。郭外青山少，城边白水多。三吴民垫久，拯援术如何。


筱蔓翳颓垣，娟然玉雪痕。寒香偏晚节，春色自名园。鸟啄梢头蕊，苔沿砌下根。犹能异桃李，不在狄公门。


候馆促离杯，愁颜且强开。砌蛩惊露泣，巢燕避秋回。菊径深黄叶，衡门掩绿苔。缅怀西汉士，据地独奇才。


王子幽栖地，萧森修竹林。好风催布席，疏雨罢鸣琴。天籁醒尘梦，凉阴伴醉吟。几竿浑不俗，赖尔悦閒心。


行李归期促，山川去路遥。疾风狂入夜，淫雨晦连朝。帆逐孤飞鸟，江通逆上潮。凭将栖遁意，乡国寄渔樵。


君家簪绂裔，群从玉连枝。游子龙头贵，中郎燕颔姿。双尊论久别，千里慰遐思。六一遗风在，怀哉百世师。


何地偏多竹，翛翛庭院幽。夜凉难得月，雨过易成秋。不厌贫家看，那妨好客留。绿阴多处坐，疑泛渭川舟。


槐露滴新秋，斋房夜色幽。罢琴期月上，捲幔见星流。池冷菰蒲静，窗寒竹树稠。清宵容易尽，香茗且淹留。


苔痕临水润，树叶近秋稀。细雨群农集，残阳一鸟归。村童收滞穗，野老候空扉。亦有躬耕意，青莎拟制衣。


异缕何纤细，轻盈玉雪紑。鲛宫初织罢，海国远输来。捧拜荣恩赐，纫缝称体裁。微躯增照耀，被服愧非才。


身名俱未达，朋旧故应疏。多病惟高枕，何人慰索居。纵鳞思旷野，疲马倦长途。谁似儒官好，优游翰与觚。


孤亭临夐野，空阔四无邻。车马来游少，农夫就饷频。晴檐鸠唤雨，社瓮鸟啼春。窃禄真何补，投簪愧野人。


县斋蒲苇里，鸥鹭与相亲。众水春环舍，孤峰晚对人。海鲜便久客，儒服称閒身。肯念同袍者，缄书莫厌频。


剡书多日下，犹卧碧山隈。只叹相如病，空淹贾谊才。窗虚云自宿，门掩鹤初回。好在禾川上，应愁驿骑催。


静夜凉风动，林疏宿鸟惊。玉绳低万户，银汉转三更。露重絺衣薄，香浮茗碗清。班姬纨扇曲，此际最关情。


才俊青云早，嗟君独出迟。宁甘身未达，不与世相知。霜月邻僧磬，凉风野客棋。怀人在天末，无地写幽思。


见说昆山县，孤城在水乡。汐潮通海近，云树接吴长。夏暑圩田熟，秋阴学舍凉。年年春色里，桃杏烂宫墙。


濯足清潭里，移家碧涧边。非关傲轩冕，自是爱林泉。野鹤閒同往，溪云静与还。东山谢安石，何日起高眠。


独坐依修竹，秋声近户多。疏钟清紫禁，凉露湿银河。野饭思薇蕨，儒衣想芟荷。小山招隐意，丛桂有遗歌。


十载留京国，三年别故人。贾生犹未达，郑老尚居贫。灯火黉宫夕，菰蒲野水春。谁知他域别，凄断更伤神。


吾爱刘公子，浑如汉士风。古心真自得，高操更谁同。绿水溪边舫，朱弦膝上桐。我惭簪组累，不得远相从。


楚地佳山水，桃源境更幽。汀兰行处采，湘水抱村流。门掩山城暮，蝉鸣驿树秋。昔人遗洞在，骑马一来游。


相逢疑是梦，乍见总堪怜。良会来天上，长贫在客边。青云违故旧，华发感流年。明发征帆去，依然各一天。


刘子穷经处，柴门野水滨。俗人那可到，往哲自相亲。道在宁论命，家空不叹贫。幽栖如可遂，迟子结南邻。


年年长在客，北蓟复南京。秋雨沧洲雁，春风采石莺。好山环故里，流水背孤城。去住无拘系，閒身到处轻。


腊尽促归桡，离魂黯欲消。故园频在望，知己邈难招。灯火江村市，梅花野岸桥。行边怜寂寞，况值雨萧萧。


候馆停杯处，扁舟欲发时。归帆投远浦，斜日隐层陴。暑退秋来早，潮生月上迟。经行逢胜槩，都付酒兼诗。


行尽天涯路，黔南尚几州。孤城藏万壑，残月在扁舟。剑阁云边断，巴江树杪流。两回经鸟道，应记旧曾游。


迢递京华道，萧条岁晏时。江风寒酿雪，淮水夜流澌。远浦帆来小，残钟乌去迟。泷冈天下重，欧子有穹碑。


高楼无四邻，阑槛逼秋旻。创造怀先代，登临属后人。水云供远眺，山月共清贫。羡尔丘中士，云霄寄此身。


百年同旅寓，大半在殊方。白发羞明镜，青山问故乡。落霞秋水阔，新雁暮天长。安得随君往，溪南访草堂。


行人冒晓霜，白简绣衣裳。复任辞三殿，观风动一方。秋林黄叶暗，春水碧芹香。杜子留遗迹，烦君访草堂。


江汉维南纪，星辰近太微。地分方岳重，官到宪台稀。远水连秋阔，轻帆彻夜飞。人生骢马贵，好是绣为衣。


离弦兼楚调，忍向醉时闻。连岁长为客，他乡更别君。鸥波明夕照，雁字写秋云。迢递还乡梦，相随过海门。


腊尽催行色，天涯起别愁。暮云遮雨湿，寒水带冰流。鸟道青骢马，乌台紫豸裘。汉廷诸俊彦，风裁范滂优。


滇阳南望迥，五马引双旌。鸟道云边断，猿声月下清。黔江通远海，僰树拥孤城。已是诸侯贵，毋论万里行。


落景照离筵，华音促别弦。老亲长日念，游子几时还。玉雪中郎贵，青春小阮贤。重来拾瑶草，迟尔五云边。


相望浑未远，相会竟难常。交态贫如故，离情醉暂忘。淮流通海近，丰树入云长。羡尔官非贱，横经汉祖乡。


大漠阴山外，霜天气候殊。阴沙明远燐，寒日惨穷庐。北阙无来使，中原少得书。凯歌今未奏，壮士誓捐躯。


秋霜剑在腰，曾事霍嫖姚。诸将威无敌，全军气不骄。弓鸣惊过雁，炮响走栖貂。敢惮穷边苦，天家雨露饶。


塞马啸悲风，旌旗惨澹中。卫青持左钺，李广在前锋。壮士俱亡命，朝廷重论功。将军承宠诏，天子锡新封。


犬戎窥近塞，羽檄发精兵。不识沙场苦，焉知性命轻。饥鹰投古垒，疲卒卧空营。日暮辕门里，愁听鼓角声。


慷慨君酬国，奔逃我丧家。陆沈同一壑，渊涉眇无涯。祈死惟嫌晚，馀生只自嗟。蒿莱连雉堞，落日噪栖鸦。


久在边城里，风霜不可论。六亲皆骨朽，百战偶身存。烽燧连天暗，沙尘惮日昏。征人家万里，谁吊国殇魂。


忠定扶神鼎，安邦不顾身。曾孙能致命，属籍岂无人。归骨番江上，招魂霅水滨。死生均此念，老病泣遗民。


十五去防秋，于今已白头。一身犹是卒，诸将久封侯。部伍嫌羸病，亲知识壮游。寒灯孤戍里，挥泪看吴钩。


羽箭雁翎刀，风沙北地豪。弓开关月满，雕没阵云高。劲骑三边出，匈奴一夕逃。将军方得意，新拜玺书褒。


沙尘涨北天，卫霍出居延。苦雾埋沙碛，穷荒乏水泉。战酣鼙鼓壮，戍久铁衣穿。试上长城望，中原若个边。



        日惨天无色，城危岁迫除。孤忠元自许，一死不知余。束衽全遗体，呼儿受诀书。登陴才信宿，肠断正愁予。

      


        先腊催开万玉林，人心悦处即天心。山河洞彻重瞳远，宫阙高寒一柱任。瑞应崆峒知有日，尘清洄曲在斯今。神功变化无留迹，便放阳春卷积阴。

      

羸弱怯衣单，徐行觉尚难。平和欣脉复，疏懒喜身閒。古砚从教洗，孤琴久未弹。朝衣如可解，归去卧秋山。



        暂入新丰市，犹闻旧酒香。抱琴沽一醉，尽日卧垂杨。

      

春泉试独寻，度壑复穿林。忽见流红远，方知入翠深。色浑因悟雨，声淡只宜琴。盥弄忘归去，穷源空有心。



        暂入新丰市，犹闻旧酒香。抱琴沽一醉，尽日卧垂杨。

      

玉洞开仙馆，丹梯轶世氛。天书馀鸟篆，云笈护龙文。灵境萧台近，空歌下界闻。俗人如可避，不必问桃源。



        漂泊楚水来，舍舟坐高馆。途穷在中路，孤征慕前伴。风雨一留宿，关山去欲懒。淮南木叶飞，夜闻广陵散。

      


        暑雨飘已过，凉飙触幽衿。虚馆无喧尘，绿槐多昼阴。俯视古苔积，仰聆早蝉吟。放卷一长想，闭门千里心。

      

新阳葭琯已浮灰，昨夜珠从合浦回。晓日鸾旂新竹契，春风龙炙古兰陔。青原别驾

      


        指途清溪里，左右唯深林。云蔽望乡处，雨愁为客心。遇人多物役，听鸟时幽音。何必沧浪水，庶兹浣尘襟。

      


        独坐贡闱里，愁多芳草生。仙翁昨日事，应见此时情。

      

神螺卷雨入田畴，留得公堂一片秋。天上已催郎署去，人间难挽使华留。莫嫌仲举题舆晚，犹及东坡秉烛游。易在虎皮公在坐，试开宝箧为人谋。



        西游匣长剑，日暮湘楚间。歇马上秋草，逢人问故关。孤村绿塘水，旷野白云山。方念此中去，何时此路还。

      

群玉之峰千丈高，太微左宇凌星河。承明著作记仙室，汗青芸香老研磨。瀛洲学士水苍佩，清响戛击谐云和。我朝仁祖重兹选，涵养泽媲周菁莪。一时搜罗尽才杰，论事往往无讥诃。四贤景祐国之镇，肯为公议轻倒戈。当年枨触鼎鼐意，愿与希文同谪播。庆历一客伤众客，醉饱过耳宁有他。文符搜索网打尽，谣咏可但仇傲歌。古来馆阁有如此，劲气金石相荡摩。能令皇图耸天际，势与泰华并嵯峨。南箕贝锦半天下，翻作采葛伤谗多。视若弁髦如土梗，甚者足蹋鲸海波。吁嗟此意久不作，遗响近续应非讹。西山有孙剩文采，二十八宿心包罗。芳菲弥章楚骚蕙，硕大且俨陈陂荷。峨冠蓬岛两冰暑，凌溯迤逦风玉珂。俯而就之岂不可，议论乃欲降妖魔。纪纲一疏有奇气，几微半语驱沉疴。手披逆鳞触震电，心翼汉鼎扶羲娥。悠然群聩发深省，诵之穆若清风过。凤凰肯啄我伤粟，骐骥岂饫天山禾。殿头拜疏勇莫遏，指点归问烟江蓑。要津未若急流退，苞栩孰与考槃过。使乎六辔咏柔耳，清节人士歌五紽。之齐出昼有时义，去就大抵师丘轲。蹇予羁旅生也后，颉颃蜚佩应殊科。前时连章乞身去，夜梦栩栩思珉璠。天高不闻心转切，为人岂忍甘婆娑。斧奸心事忧国念，大略相似柯伐柯。君今询度我如执，啜其泣矣心谓何。君不见熙宁元祐国是易，未尝俯仰惟东坡。又不见绍圣更张罹祸惨，百折不挫称涪皤。世间富贵何足道，倏忽殆类赴烛蛾。妍者妩媚姿夭冶，轻儇佻巧甘媕阿。甜淡祇腥八九息，酣寝喧鸣奏鼓鼍。谏君超然独醒苏，回首万望蓬一窠。倘陪高风驾黄鹄，归傲泉石间壁梭。俯佣鱼钩晚获得，远寄或可酬清哦。疏桐缺月漏初断，鸿影缥缈还见么。他年邂逅谈旧事，抚掌一笑重呵呵。



        江南仲冬天，紫蔗节如鞭。海将盐作雪，出用火耕田。

      


        阁住杏花雨。便新晴、等闲勾引，香车成雾。璧月光中箫凤远，袅袅馀音如缕。诮一似、群仙府。天意乍随人意好，渐星桥、度汉珠还浦。又何啻、列千炬。晚来乍觉阴盘固。笑人间、玉瓶瑶瑟，锦茵雕俎。无限升平宣政曲，回首中原何处。慨鸣镝、已无宫武。扑面胡尘浑未扫，强欢讴、还肯轩昂否。萦旧恨，为谁赋。

      

侯门六射喜从逢，今岁丰和夐不同。漕挽甫资萧相策，閟宫恰寿鲁僖功。鹤归动是三千岁，松梦终当十八公。愿举家风祝公寿，夜来已压小槽红。



        西风故国。记乍免内黄，归梦溪曲。还是秦星夜映，楚霜秋足。无肠枉抱东流恨，任年年、褪匡微绿。草汀篝火，芦洲纬箔，早寒渔屋。叙旧别、芳篘荐玉。正香擘新橙，清泛佳菊。依约行沙乱雪，误惊窗竹。江湖岁晚相思远，对寒灯、谩怀幽独。嫩汤浮眼，枯形蜕壳，断魂重续。

      


        步入桃源里，晴花更满枝。峰回山意旷，林杳竹光迟。远寺寻龙藏，名香发雁池。间能将远语，况及上阳时。

      


        香刹悬青磴，飞楼界碧空。石门栖怖鸽，慈塔绕归鸿。有法将心镜，无名属性通。从来乐幽寂，寻觅未能穷。

      


        蜕仙飞佩流空远，珊珊数声林杪。薄暑眠轻，浓阴听久，勾引凄凉多少。长吟未了。想犹怯高寒，又移深窈。与整绡衣，满身风露正清晓。微薰庭院昼永，那回曾记得，如诉幽抱。断响难寻，余悲独省，叶底还惊秋早。齐宫路杳。叹往事魂消，夜阑人悄。谩省轻盈，粉奁双鬓好。

      

碧露犹馀不尽翰，文章少露豹林斑。身行襄蜀江淮外，名在龚黄召杜间。使传暂劳濡辔沃，帅幢已耸碧油闲。笑谈尽护风寒了，归踏春风辇路班。



        放迹疑辞垢，栖心亦道门。玄言萝幌馥，诗思竹炉温。解带摇花落，弹琴散鸟喧。江山兹夕意，唯有素交存。

      

三瑞堂前香燕凝，诗书一脉浸人心。韬峰不露全牛解，振鬣长嘶万马瘖。诸县屡丰公事少，期年未及去思深。减租除粟兴三学，人口如碑咏到今。



        共来江海上，清论一宵同。禅榻浑依旧，心期浩已空。惊春花落树，闻梵涧摇风。二谛欣咨启，还应梦寐通。

      

两朝表异诏言温，忠厚根基百世培。岳麓湖湘多秀气，玉杯繁露是奇才。词章近接秦而上，学术羞肩汉以来。事业元从儒者出，经纶之地自恢恢。



        忆长安，八月时，阙下天高旧仪。衣冠共颁金镜，犀象对舞丹墀。更爱终南灞上，可怜秋草碧滋。

      

把酒临风酹太和，春光九十已无多。四阳壮矣阴如此，万卉凄其愁奈何。不怕生成销铄尽，祇缘花信等闲过。欲将诗句勾晴色，南墅骚人制芰荷。


为学心虽满，知君如掩扉。



        春寺无人乱鸟啼，藤萝阴磴野僧迷。云藏古壁遗龙象，草没香台抱鹿麛。松籁泠泠疑梵呗，柳烟历历见招提。为耽寂乐亲禅侣，莫怪闲行费马蹄。



        岩居旧风景，人世今成昔。木落古山空，猿啼秋月白。谁同西府僚，几谢南平客。摧残松桂老，萧散烟云夕。迹留异代远，境入空门寂。惟有草堂僧，陈诗在石壁。

      

懒把闲情去问花，花如含泪向天涯。二分春色已抛过，几处芳枝蹇未芽。羯鼓无功缘底事，莺梢已恨落谁家。门前杨柳黄犹淡，为问何时可暮鸦。



        寂听郢中人，高歌已绝伦。临风飘白雪，向日奏阳春。调雅偏盈耳，声长杳入神。连连贯珠并，袅袅遏云频。度曲知难和，凝情想任真。周郎如赏羡，莫使滞芳晨。

      


        皇心不向晦，改节号中和。淑气同风景，嘉名别咏歌。湔裙移旧俗，赐尺下新科。历象千年正，酺醵四海多。花随春令发，鸿度岁阳过。天地齐休庆，欢声欲荡波。

      


        分险架长澜，斜梁控夕峦。宿云依岭断，初月入江寒。缁化秦裘敝，尘惊汉策残。无言倦行旅，遥路属时难。

      


        浅碧芙蓉，素艳亭亭，前身阿娇。记湘滨露冷，酥容倍洁，华清水滑，酒晕全消。瑶剪丰肥，云翻碎萼，白羽鲜明时自摇。风流处，是古香幽韵，时度鲜飙。琼枝璧月清标。对千朵婵娟倾翠瓢。况水晶台榭，低迷净缘，冰霜词调，隐约轻桡。细认金房，钟奇孕秀，已觉青衿横素腰。西风晚，看花开十丈，玉井非遥。

      



        未得忘身法，此身终未安。病肠犹可洗，瘦骨不禁寒。药少心情饵，经无气力看。悠悠片云质，独对夕阳残。

      


        图形期自见，自见却伤神。已是梦中梦，更逢身外身。水花凝幻质，墨彩染空尘。堪笑予兼尔，俱为未了人。

      


        乱山深处，见寒梅一朵，皎然如雪。的皪妍姿羞半吐，斜映小窗幽绝。玉染香腮，酥凝冷艳、容态天然别。故人虽远，对花谁肯轻折。疑是姑射神仙，幔亭宴罢，迤逦停遥节。爱此溪山供秀润，饱玩洞天风月。万古丛中，百花头上，谁与争高洁。粗桃俗李，不须连夜催发。

      


        旭日升溟海，芳枝散曙烟。温仁临树久，煦妪在条偏。阳德符君惠，嘉名表圣年。若承恩渥厚，常属栋梁贤。生植虽依地，光华只信天。不才堪仄陋，徒望向荣先。

      


        浅拂春山，慢横秋水，玉纤间理丝桐。按清冷繁露，淡伫悲风。素弦瑶轸调新韵，颤翠翘、金簇芙蓉。叠蠲重锁，轻挑慢摘，特地情浓。泛商刻羽无穷。似和鸣鸾凤，律应雌雄。问高山流水，此意谁同。个中只许知音听，有茂陵、车马雍容。画帘人静，琴心三叠，时倒金钟。

      


        年光陌上发，香辇禁中游。草绿鸳鸯殿，花明翡翠楼。宝杯承露酌，仙管杂风流。今日陪欢豫，皇恩不可酬。

      

弱龄闻兹山，梦寐尝所适。迨□此跻览，依然是畴昔。结侣寻绝径，周流观奇迹。兹逢世所希，环合佨穷壁。上有龙泉涌，百丈□潨射。伏溜至阴沟，盘涡沸嵌石。逶迤环汀屿，熠爚洄金碧。石蔓下离缕，云萝上绵幂。玩极不云厌，徘徊忽恶夕。清濑飞丝篁，茂草代茵席。泠然闻凤吹，髣髴觏云际。顾音携手人，谁为挂冠客？


回首览燕赵，春生两河间。旷然万里馀，际海不见山。雨歇青林润，烟空绿野闲。问乡何处所，目送白云还。


疾风卷溟海，万里扬砂砾。仰望不见天，昏昏竟朝夕。是时军两进，东拒复西敌。蔽山张旗鼓，间道潜锋镝。精骑突晓围，奇兵袭暗壁。十月边塞寒，四山冱阴积。雨雪雁南飞，风尘景西迫。昔我事讨论，未尝怠经籍。一朝弃笔砚，十年操矛戟。岂要黄河誓，须勒燕然石。可嗟牧羊臣，海上久为客。


年光陌上发，香辇禁中游。草绿鸳鸯殿，花明翡翠楼。宝杯承露酌，仙管杂风流。今日陪欢豫，皇恩不可酬。


叉头挑出古云烟，混入时流乞画钱。内府收藏君总在，标题半是启祯年。


红桥垂柳袅烟村，隋代风流今尚存。酒旆时遮看竹路，画船多系种花门。曾逢粉黛当筵舞，未许笙歌避吏尊。可惜同游无小杜，扑襟丝雨总销魂。


宋寝齐陵尽野莎，英雄有恨欲如何。宝城石坏狐巢大，龙座金消蝠粪多。瞻像犹惊神猛气，禁樵浑仗帝恩波。萧条异代微臣泪，无故秋风洒玉河。


淮烟淮水万民迎，飞放兰桡夜不惊。天马逍遥官路大，黄河恬静御桥平。公然衮冕看花立，竟许渔樵近仗行。最是光辉人坠里，龙颜喜顾唤臣名。


铮铮凌廷尉，殉节何其壮。赤血已化碧，白骨无山葬。年年樵牧儿，来往敲柩唱。吴公高义人，闻之神凄怆。醵钱重治棺，斸石坚其圹。一旦马鬣增，松楸郁在望。忠魂欣有栖，孤寡来灌鬯。再拜贤大夫，喜极哭相向。大夫答何言，泪滴马鞍上。



        层崖翠接尉蓝天，百太清风待皎然。古雪难消山北面，春莺懒到寺东边。经色渡水何妨湿，衲袖穿花更觉鲜。不比人间行路苦，离情也废一宵眼。

      

淙淙历冷泉，乱石路频转。久之见白云，云中吠黄犬。篱门呼始开，此时主人膳。我入拜其床，倒屣意颇善。著书充屋梁，欲读从何展。数语发精微，所得已不浅。先生忧世肠，意不在经典。埋名深山巅，穷饿极淹蹇。每夜哭风雷，鬼出神为显。说向有心人，涕泪胡能免。


鲁中汉碑存十一，任城有三阙里七。郑固墓铭峙东平，苔蚀榛荒亦未失。汉碑结癖谷口翁，渡江搜访辨真实。碑亭凉雨取枕眠，抉神剔髓叹唧唧。惝恍拱揖汉代贤，梦中传授点画毕。蝉翼响拓携满囊，晓风吹须策驴疾。归来检付高手工，蜜香侧理装成帙。碑额碑穿碑阴完，《集中录》中无缺逸。文檀为函玉为签，琳琅金薤照晴日。谷口危坐四壁观，何殊蠹简蝌蚪漆。以指画腹昼夜思，久久古人精神出。纵横能为径丈书，小者针虿皆绵密。横飞直牵力千钧，盛年已入中郎室。如今垂老不轻挥，瘦臂撑拄肩崒嵂。镫下为我摹数番，古劲如镵金石质。汉后隶书谁登峰，学问无如谷口笔。珍重藏之胜藏碑，赞服作歌美非溢。



        春冻晓鞯露重，夜寒幽枕云生。岂是与山无素，丈人著帽相迎。

      

康熙二十七年夏，中外升平登禾稼。岂有失所一军民，楚中猝变真可讶。我巡海日烟雾深，纷纷耳传信不真。或言乱贼立首领，官兵气靡都降身。湖风湖水路渺茫，万姓夜走看北辰。或言三日把关隘，选将搜粮侵邻界。霍霍磨刀逼官降，忍辱齐向辕门拜。独有一官旧豸衣，强项能使渠魁怪。后来渔船稍稍说，芦中人声夜呜咽。点火照见好须眉，三日绝食唇焦裂。义不受官善哉逃，弃家无乃肠如铁。天兵忽下贼兵死，围城无恙旧妻子。假威骑马坐衙人，相逢羞见丁廉使。丁公丁公今日归，城郭人民无是非。天下诗格属公好，如此风节世又稀。天子召公公去急，丹枫白苇拂征衣。父老争看归来鹤，诗人面上有光辉。



        石鼓高悬蕴大音，白云峰顶始铺金。能来斯地鼓斯鼓，尽达曹溪圣祖心。

      


        大君膺宝历，出豫表功成。钧天金石响，洞庭弦管清。八音动繁会，九变叶希声。和云留睿赏，熏风悦圣情。盛烈光韶濩，易俗迈咸英。窃吹良无取，率舞抃群生。

      


        绵绵夕漏深，客恨转伤心。抚弦无人听，对酒时独斟。故乡万里绝，穷愁百虑侵。秋草思边马，绕枝惊夜禽。风度谷馀响，月斜山半阴。劳歌欲叙意，终是白头吟。

      


        尽说灵踪妨画图，幽奇高尚义群居。山林总是神仙隐，礼乐爰修周孔书。解驾十年惟壮士，担簦千里结名庐。功成霄以非常事，对此那堪不我欺。

      


        仁祠表虚旷，祇园展肃恭。栖息翠微岭，登顿白云峰。映流看夜月，临峰听晓钟。涧芳十步草，崖阴百丈松。萧然遥路绝，无复市朝踪。

      


        早秋惊叶落，飘零似客心。翻飞未肯下，犹言惜故林。

      


        尝恨真风千载隐，洞天还得恣游遨。松楸古迹一坛静，鸾鹤不来青汉高。茅氏井寒丹亦化，玄宗碑断梦曾劳。分明有个长生路，不几红尘白二毛。

      


        家临泾水隔秦川，来往关河路八千。堪恨此身何处老，始皇桥畔又经年。

      


        名岳标形胜，危峰远郁纡。成象建环极，大壮阐规模。层台耸灵鹫，高殿迩阳乌。暂同游阆苑，还类入仙都。三休开碧岭，万户洞金铺。摄心罄前礼，访道挹中虚。遥瞻尽地轴，长望极天隅。白云起梁栋，丹霞映栱栌。露花疑濯锦，泉月似沉珠。今日桃源客，相雇失归涂。

      


        地籁风声急，天津云色愁。悠然万顷满，俄尔百川浮。还似金堤溢，翻如碧海流。惊涛遥起鹭，回岸不分牛。徒知怀赵景，终是倦阳侯。木梗诚无托，芦灰岂暇求。思得乘槎便，萧然河汉游。

      


        几宵烟日锁栖台，欲寄侯门荐祢才。满面尘埃人不识，谩随流水出山来。

      


        平吞六国更何求，童女童男问十洲。沧海不回应怅望，始知徐福解风流。

      


        纷吾世网暇，灵岳展幽寻。寥廓风尘远，杳冥川谷深。山昏五里雾，日落二华阴。疏峰起莲叶，危塞隐桃林。何必东都外，此处可抽簪。

      

盐米溪中艇，桑麻云外村。岩重稀鸟道，石劲少篙痕。赤甲此微峡，温泉兹小轩。绝怜鸡唱罢，近午日方暾。



        名山狎招隐，俗外远相求。还如倒景望，忽似阆风游。临崖俯大壑，披雾仰飞流。岁积松方偃，年深椿欲秋。野花开石镜，云叶掩山楼。何须问方士，此处即瀛洲。

      


        秋气尚高凉，寒笛吹万木。故人入我庭，相照不出屋。山川虽远观，高怀不能掬。

      

多君不许利名驱，官冷瓢空日自娱。犹有小槽春夜滴，呼僮踏雪遣红珠。



        金陵已去国，铜梁忽背飞。失路远相送，他乡何日归。灵关九折险，蜀道二星遥。乘槎若有便，希泛广陵潮。

      

金陵已去国，铜梁忽背飞。失路远相送，他乡何日归。


异境破清愁，狂吟日点头。前峰方极目，远岭又迎眸。石乱屡支舫，滩高常负舟。心亨行有尚，习坎自安流。



        华亭失侣鹤，乘轩宠遂终。三山凌苦雾，千里激悲风。心危白露下，声断彩弦中。何言斯物变，翻覆似辽东。

      


        金陵已去国，铜梁忽背飞。失路远相送，他乡何日归。

      

心閒无绪息纷纷，看尽山头护雪云。何事被他风月恼，诗坛随分较功勋。



        莲舟泛锦碛，极目眺江干。沿流渡楫易，逆浪取花难。有雾疑川广，无风见水宽。朝来采摘倦，讵得久盘桓。

      

昆岳有佳人，挺挺云中鹤。帝乡回鹜心，人寰寓其托。仰云引圆吭，九皋穷碧落。瀛湘沧海身，稻粱寄情薄。昨梦世未醒，清唳不容寞。鸣阴子必和，天理亦昭灼。


诏许归耕荷圣王，又扶衰病过南方。幸亲博洽前无辈，每叹平反后必昌。请雨赖公诚独至，回天愧我德多凉。作诗志喜亲衔袖，玩把浑如七宝装。


自脱樊笼役，潜心克己私。是求从此日，非莫问前时。郡改山元在，江流石不移。人心日澜倒，先觉仰扶持。


迤衍鱼盐地，清明花柳天。江平拖雾縠，山远带霜铅。景好辄作画，心閒连得篇。汎舟随暮霭，明月冷浮川。


阻风桑落洲，悠然见庐山。白雪满莲峰，皓矗九霄间。新晴破积阴，天宇豁开颜。玩图仰斯人，怀古涕潸潸。准拟进扁舟，蹑屐登螺鬟。饱谙风月归，庶几无虚还。


蕴隆尤更觉天穹，谁道滂沱正伏中。风捲海潮雷助势，夜占星毕月移宫。黄云轇轕村村喜，碧玉淙琤处处通。前日勤民均此念，尊前一笑大家同。


画桥杨柳系船儿，蟾魄飞来光满溪。有水连云疑地阔，无山碍月觉天低。鱼堪寄信应时见，雁欲横霜犹未齐。白酒堪沽鸡中割，呼樽独酌画桥西。


几年龙技学勤劳，准拟丰餐嗜炙肴。庖刃如新惊岁晚，亦无蛙鳝荐松醪。



        先生早矣袖薰弦，趁取南风入皛然。燕称不妨辞阃幕，鱼枯应喜活民编。万家吟赏知微月，千里依棲刺史天。河汉定就历届黼黻，大宗宁许久藩宣。

      

水本无声风作声，何心坎止与流行。掀天不碍翻洪浪，到海须知有去程。可以东西形暂激，不容轩轾性元平。悬知读易如程子，舟压银涛胆不惊。


眼前皆易未尝东，祇恐援弓逐过鸿。认得羲皇心上画，箪瓢何必问颜空。



        画桥杨柳击船儿，蟾魄飞来光满溪。有水连云疑地阔，无山碍月觉天低。鱼堪寄信应时见，雁欲横霜犹未齐。白酒堪沽难中割，呼樽独酌画桥西。

      


        十万农租要纳王，望霓虽切雨何方。又林敬体皇心祷，云汉终歌国祚昌。坐使里闾消欢息，幻成境界得清凉。欲知千里人情共，盈袖新诗已可装。

      


        入水大虫出火龙，一生看守赞神工。知行例作等间话，三尽儿童八十翁。

      


        走遍天涯地角来，流沙弱水接蓬莱。风轮空坐观浮世，明镜亭亭不用台。

      


        依山茅屋两三间，与世相遗尽日间。背拥蓝屏半天碧，面对参差横架山。径草蒙头云覆屋，泉甘土肥似盘谷。剑峰林密杳无边，绵峡潭深幽莫烛。有鲜可吃食可茹，康乐和平长自饫。有时拂石弄泉声，有时策仗登山去。山中日沈山月出，岩暝林晦总佳适。平石如台倚山隈，淮拟茅间读叫易。尚论古人得我心，商传周姜汉子陵。好共栽桃艳长春，却恐渔父来相寻。

      


        去来云去不干山，花落花开春又还。世事总归明眼里，皇王帝伯恁催班。

      


        心酬万事好深惟，来不须迎去莫随。天理面前还他细，梦醒休似梦酣时。

      


        舟行缓东去，波蹙疑西流。尘扬频闭目，草偃付囘眸。翩翩泝岸鹭，缓缓沿波鸥。聚沱留积滓，逆浪集浮沤。门窥雨斜入，窗望山相留。棹苦掌痕肿，烟囘眦泪浮。客舟上急争，我楫去悠悠。一程分两日，半月仅三州。仆嗔粮易竭，客怨利难谋。柁斜横水面，人宿避沙头。啸想开陵虎，化催西海虬。欲寄风伯语，聊以吾诗投。何如还借顺，咫尺登瀛洲。

      


        姑苏平野入黄池，烟树重重绿涨迷。肆列门前喧坌俗，稻临屋背尽幽棲。路长车马南还北，水远帆樯东复西。小寺江心间击缆，周回看尽柳盈堤。

      


        八九雨点青春老，三两莺声绿荫深。眼界无尘归路称，丹青难画此中心。

      


        边隅守岁莫思家，有酒盈樽即颂花。爱尔和鸣同野鹤，起予返哺学林鸦。生香不断炉烟袅，绛蜡长明跋量斜。时序推迁休问当，何思何虎乐无涯。

      


        嵯峨擅北高，幽静还西竺。虎蹲石根奇，龙蟠藤蔓曲。面横白水湖，背列浓岚谷。鸟碎山逾空，起予诗不俗。

      


        得鱼怅望白云远，怜我盘鲜久乏烹。恰喜新橙具双美，金虀催趁玉丝羹。

      


        看来川沪与云飞，道著两间无隐微。须信眼前都是易，若求高远又还非。

      


        人人属目快星凰，倚棹溪头起漫郎。强仕惯闻纡郡绂，缀班希有擅文场。胜栽棠荫两江艰，重著蓝袍再世光。人物西清自华选，未应琴鹤久松岗。

      


        雪片冬深玩易编，正公和气理尤浑。八分写就龙蛇走，岩藤涧树常蜒蜿。莲荡飘裾紫阳学，归来拂拭莓苔痕。岩前世事几兴废，道无今古终长存。新来五马栽桃李，生平伊洛期穷源。下车一笑抚江阁，片心飞度苍崖根。生香动荡满幽谷，秋丛濯雨抽兰荪。露华滴晴舞夜鹤，云叶卷霁吟朝猿。衰翁白首野人服，不爱市井怜山村。太守招来说好语，翠萝有路犹堪扪。听终不敢谢疲苶，瘦筇强拄岩檐门。遗书欲傍梅花读，祗恐使人昭昭己昏昏。

      


        楚天空阔雁南飞，整整秋来春又归。肠断孤鸿鸣失依，重云片影俦侣稀。野老吟情吒兴微，樊笼休羡稻粱肥。岷峨回首寸心违，华亭清唳昔人非。湖北湖南秋水多，洲渚星稀无纲罗，平沙雪浇声相和。挽仰尘世应无他。君於此处意如何。

      


        寒透重衾可折胶，雨声瑟瑟风飕飕。安排雪句吟春晓，果见青山尽白头。

      


        阃歌整暇化清夷，笑把宗师正印提。绣腑文章开胜馥，锦桃李烂成蹊流。旌摇蜀水春浮峡，柝静蛮天月满溪。衣衮归欤近宸极，殊勋嘉欢殿头西。

      


        地阔天宽人一般，琴心会得语言难。高山流水知音少，月白风清时自弹。

      


        圣贤随遇即成都，仰止宗师谒故居。面揖光风江渚还，心涵霁月海天舒。图由自得前无画，道未守亡今有书。共立斜阳归去晚，当年与点意何如。

      


        天香吹落五云来，满眼浮花只浪开。国色不关朝得酒，妆台漫饮紫金杯。

      


        幽深鸟屿乱参差，溪水迢遥横复斜。鹅鸭驯人不怕棹，间随小艇过芦花。

      


        去年精祷雨随至，今日熏香雨便来。人事只从无伪见，天心端可至诚回。溜匙即此知翻雪，枵腹何由更隐雷。若使边臣充此意，凶残到处岂难摧。

      


        浮舟湓浦春，民谣举欣欣。问民宁底乐，州有贤使君。帝胄擢清班，江国烦殷勤。仪型金玉相，肝肠锦绣纹。周南蔼忠厚，大雅旧不群。固本屹磐石，理兵无丝棼。城坚万里长，气壮三边军。短吟亟搜枯，弄斧当郢斤。聊此窥一斑，所见谐所闻。愿公慨神州，边腹久中分。五岳判地气，三光离天文。倒竭五湖婆，一洗九陵氛。钟彝勒伟晔，汗史照芳芬。此烈丈夫耳，循常脂足云。

      


        真灵间气巧蟠融，天下应无似此峰。笑杀襄王凡俗骨，妄生狂梦想仙踪。

      


        南墙曾记极幽寻，午箪凉铺琐碎金。小筑江干无限暑，西窗乞与半檐阴。

      


        牡丹枝上先春蕊，翠可坛边未雨虹。知有文章光万丈，钟成佳气满黔中。

      


        昔游曾到万山峰，赵氏楼台紫翠中。六艺近夸三世学，四贤争显一家风。不堪顾影怜孤雁，伺喜摩天有阿鸿。好是生香元不断，灵椿虽老桂成丛。

      


        欲话秋宵度两三，被人间与担来担。鸠工夜夜思筹北，命仆时时费指南。

      


        鸥间伴侣子夔边，易类宗盟计百年。淮拟归来寻旧约，不堪相送苾新阡。芝兰笑语龙山事，桃李樽罍象澦天。钟作数行入老泪，为君滴向碧海渊。

      


        壮节从于卯，奇功岁转新。有片皆鼓勇，无战不鏖尘。棠国香凝月，榆阔梦熟春。吁嗟河北地，今日尚终臣。

      


        高堂忆昨燕春风，双老怡愉生桂棹东。蓝衲归时饶榜绿，橘香怀处少萱红，悲缠忍舟中藏壑，德感还知月在空。

      


        万翠亭边山郁葱，书声散出五云重。红萱色改宦情薄，绿酒杯深客话浓。雁起秋空从整整，鸥间野水自溶溶。谁人为作坡仙传，弟似颍滨文似邕。

      


        桂胜炉峰月，香飘字水春。姓名天下客，抱负洛中人。膴仁方三纪，徂年未六旬。循斋余售用，何必欢穷民。

      


        书剑追随偏蜀西，归来窗月听朝鸡。相期岁明林中约，忍见佳城石上题。锦里人稀烟冉冉，横川路迥草萋萋。黔南愧我催瓜戍，泪落巴山望欲迷。

      


        羡君低事过时见，一点间愁不以心。笑语屡陪桃李酒，诗书曾对竹松林。已惊别鹤江天远，何事骑鲸岁月侵。五桂聊芳知有日，去寻萧侣碧云深。

      


        公生百载下，学契五峰心。崇鼎屹重器，洪钟希太音。词源擅翻海，句律善舂金。材古谁人识，清歌和惨吟。

      


        仁者寿宜得，王臣忠可嘉。功名是有约，云月自为家。义粟饥中粜，兹梁雨后斜。百年回首处，溪冷欲梅花。

      


        升堂曾得话从容，骨相清癯七十翁。唧唧爱人皆语妙，迟迟留客屡杯空。眼分青白斯文外，手作推敲雅咏中。我忝金兰三世契，颇堪溪浒忆清风。

      


        燕寝凝香事自无，祝釐何用饮酴酥。袴歌雪外暖传曲，社酒人间春满壶。客到竞夸逢子晋，我来甚喜见夷吾。摩围山下间摩诘，他日添归九老图。

      


        黉堂深惜昔，六典共寻源。合遂齐飞鹗，嘉逾竞化鹍。红颜君早去，白发我空存。方寸千年事，悽然谁与论。

      


        豁达千人杰，巍峨七尺躯。天边期阔武，意外失华途。堕泪一人足，伤主二女孤。西溪桥畔琢，多少为嗟呼。

      


        此行为爱荡中莲，万里清风驾客船。两壁青山看不尽，举头天际有飞鸢。

      


        神光高射斗牛墟，知是龙泉瑞气舒。彩映北堂霜后桧，辉连东馆月中书。江流现水描来似，峡束棠溪画得如。为报鲸鲵休陆走，剑芒无是发硎初。

      


        昨夜天香两袖中，转头人日又桑蓬。云龙风虎千年遇，圣主坚臣此际同。翠竹西来方嫩绿，夭桃栽后未繁红。人间正喜洪钧转，莫问天台有路通。

      


        碧梧清梦绕红萱，袖橘归来人倚门，七日喜称王母寿，经旬还捧谪仙尊。松知得算霜中树，梅报和羹雪外村。拄杖金鱼消息好，殷勤拜舞劝加飧。

      


        黄梅雨阵歇窗纱，庚梦醒来槐月斜。拜后拜前欢陆续，老君谪仙同一家。蝉冠醉倒金貂客，异香飘随青犊车。旋呼五马博一笑，酒酣逸气凌苍霞。培椿植桂弄梧碧，生捍不断树交花。清净何须餐沆瀣，抱素肯养琼田鸦。伯阳参同窃造化，高风海客空乘槎。武陵溪深自流水，天台云渺维胡麻。神游八极亦法漫，大鹏希有争雄夸。藤床经卷得真帝，五鼎三斧轻豪奢。静桃宿火熏日和，间引山泉烹粟芽。自行自坐脚力轻，瘦筇掷弃龙槎枒。从来参苓不到口，双瞳镜碧颜春华。我向关头伴尹喜，共乞刀圭期修遐。阿谁疑年问甲子，纯乾一气健而息。

      


        黄钟宫动夏秋分，夜来一雨如倾盆。从云洗尽金天浑，老星见程家门。老人降生叙南村，昔日闻名今黄论。耆英侍坐聆嘉言，八窗玲珑笑语温。千载一朝逢漆园，夹拶小涧开窗轩。云鸡月犬闻朝错，衰情晚态常相存。翠竹紫凤高胜骞，梧枝袅娜棲雏鵷。琴弹碧玉箜篌蕃，炉养白砂贤弟昆。胎仙三叠飞舞翩，玉液九转朝昆化。沆瀣为饮为饮霞为餐，菊酒酌客香盈樽。欲随枕石漱潺湲，只恐鼎养归天阍。九老图中姓字尊，月倦指点诗轻扪。莫学刘陵穷溪源。尽亲见眼前七世森仍孙。

      


        胯下当年甚可羞，身藏宝剑岂无谋。暂时俯首依人去，赢取堂堂万户侯。

      


        云山至宝非和璧，光耀煜天难毖密。一朝天子闸坤珍，此宝肯炎蜀人出。宝生蜀东六十年，蜀势关吴妙陈述。蜀为头目吴腹心，头目清明腹心佚。蜀为藩篱吴奥堂，藩篱坚固奥堂实。蜀若颠危忧在吴，夔峡岂能遏并溢。自从蜀口弃三关，托里金城更崷崒。戎马冲奔二十年，此城处处皆屹立。虔刘俘掠技已穷，群聚宝峰频出入。抵碍坚城不得战，转攻云诏谋虚袭。欲践辰沅闯广南，后顾有蜀还恧尼。留屯汉中缀秘师，计俊万全无一失。我向嘉渝重大屯，大理垂军须缩絰。夷陵近闻列守戍，似谓蜀险为难必。或言东晋不用蜀，是时南北只守一。如今敌人干腹来，不思保蜀更何术。莫虞海道要先防，云涛涌沸蛟鼋栗。臣宝一战振天威，至今敌胆犹惕怵。莫忧淮堧近健康，万柁膛师人素习。踏车横江臣世忠，北人川，蜀事艰难今转急。井络丘墟烟火空，荆棘漫弥虎窟室。频年旱叹民流亡，褚无完掌瓶无粒。兵将愿射干狼毒漫战吻，芝术参苓难愈疾。恳切深惟保蜀方，蜀苟措安国宁谧。

      


        优优至道贵居宽，休把浮名着意看。身在九宵牢着步，些儿下了上应难。

      


        明辞海府是视仙，金水何须挂彩鞭。喜喜欢约会游两，平平称称过三年。红莲照水香仍旧，绯枣团味正圆美。兰玉华晚节日好，更寻小圃菊花天。

      


        春桑催蚕日迟迟，春蚕食叶开文闱。桃源虽好不可住，高人梦故山薇。金鸡啁啪唤出日，轻舟短棹风吹衣。莫问虹梁春燕入，莫吟西堂春草萋。水光山色二千里，助君笔底龙蛇飞。丹成九转天上去，五云胶轕黄金扉。回首故乡烟霭暮，城郭如故人民非。年来世事转头改，不见华表丁令威。送君南浦祝此语，伫立江干背夕晖。

      


        槎枒怪石乱撑空，岩脚无沙到石筒。春水溶溶迟日丽，扁舟荡桨称朝东。

      


        黄钟大吕播年华，簪盍城南捧九霞。共说贤寮心似镜，何妨幕府事如麻。纷纷吏坌空迷目，蹇蹇王臣岂计家。共约岁寒松竹友，好携周傍梅花陪。

      


        云门大卷声铿锵，不比寒谷号蛩螀长笑归来书满床，着眼不用垂簪裳。夤缘仕版亦逢场，一鼎热处元清凉。年来道心包乾刚，鉴净水止无迎将。付物大公齐混茫，玲珑窗牖开八荒。霁月海东悬秋霜，照破蒙昧横津梁。不才曹资如点狂，柱倚宝瑟心陶唐。冰轮玉井情徜徉，祥云丽日希余光。布帛菽粟味尤长，寻绎此乐徒激昂。颀美人天西方去，许我立雪来其旁。欲坐春风吸余芳，听说夜话摅中肠。又闻催归侍玉皇，挈堤北斗斟天浆。净洗世表尘昏黄，席此广宇归康庄。起舞掉头帆飞扬，誓鸣急桨随乌樯，参同希传魏伯阳。

      


        社风吹雨楚江晴，舟叶轻飞过洞庭。万里湖天天外水，君山一点望中青。

      


        不因春酒驻红颜，都是心清事弗关。草为囹空随意绿，花缘客少笑人间。幽情倚暂随水流，爽气拄颐常看山。共指武陵务涧地，桃花深处屋三间。

      


        英雄才略暂临夔，泛绿依红诧小儿。肯同稠人认毛遂，甘从走督得神师。鱼城人喜景星出，象澦猿惊仙仗移。七十老肥怕趋走，峡江亭上倍临歧。

      


        蕉溪烟水似罗浮，君著轩亭瞰碧流。东馆听鸡书伴月，南边休马铎沈秋。怜人得饱禽捐粟，送客登山岩倚舟。种玉前村春意早，梅花带雪满枝头。

      


        见得州如斗大轻，间将五马击榕阴。两江波上千家月，万卷堂中一片心。尚笑龚黄为计浅，更寻伊洛问钩深。莫悭仙李盘根实，可与轻红种作林。

      


        丙申蚩尤临蜀口，三十年余遭践蹂。当时五十郡全军，兵与民财堪著手。锋旗戊午肆长驱，江北江南分战守。彫瘵仅存六州，鸿雁飞鸣孤夜吼。先生受任势凌兢，仓扁视证亦惊走。无麪餺飥难支撑，将勇兵强民力阜。前贤用蜀当优游，先生端力排纷纠。农炊岂暇劝加餐，春风未始一杯酒。公心只有天地知，虽处艰关安且久。事不辞难功不矜，节度枢垣亦廉取。天下都统捧霞觞，先生一人更谁有。

      


        耕稼问黔巑，禾黍悭培塿。秀实仅有之，嘉祥藐乌睹。府主金华仙，农事躬缅缕。暖律笑吹邹，长府肯为鲁。节用寓封殖，宽片从字抚。去年民病获，公把漏天补。今趁机春耕。公有月额雨。至和委来牟，两岐分艺圃。双秀可奇观，三颖骇珍吐。一如荀氏龙，头角森踽踽。一如贾氏虎，传彪称最怒。友于好弟兄，长岐支伛偻。芒颖乍峥嵘，襁褓辞妪姆。苗脉共根株，万物本乎祖。见说西家牛，二犊同一乳。琐碎众难并，异闻杳前古。归功二千石，为言的有主。忆昔辛丑间，红尘飞白羽。陆海沈炊烟，原田没棒楛。殿角深顾忧，宅西命山甫。太平登九年，鱼凫蔼生聚。长啸孤云端，汉中我疆宇。片心天地通，助顺知已许。畜繁田不芜，麦瑞富高庾。万灶饱貔貅，余勇洵可贾。坐缚长桥蛟，行却九关虎。挈还天子地，醉言执童羖。衮衣逐归禾，上瑞此焉取。癯儒嘉闻言，中夜长起舞。

      


        猗猗竹绕邓家湾，亭亭屋背围山中。当轩水花日喷薄，覆户云叶时斓斑。中有立士金闺客，元洞府生人间见。捧觞天爵役人爵，戏彩前班罗后班。不妨花县春风晚，且对萱堂白日间。剩将千卷课儿习，博取一笑开慈颜。和气向晚薄葱蒨，书声半夜随潺湲。只恐天上妒人暇，催公拔宅离尘寰。玉堂将奉承珍鼎，锵听群仙鸣佩环。丹砂转戒独善好，刀圭分遣扶艰关。功成麟阁归来早，笋舆随步羞桃荐菊纫兰蕳。

      


        闻说书台百世张，燕山来数窦家郎。含容雨念侔焚券，正直生平等发藏。丹桂香浮森驷马，碧梧翠织引双凰。桦萝岁晚陪真喜，染得卿云烂有光。

      


        少年看花日千遭，黄金买笑侠气豪。醆斟西凉绿蒲萄，燕歌赵舞纷绮罗。插花上马玉颜酡，鞭马如风花底过。九天阊阖手可摩，扬眉不怕金吾诃。杜鹃一声啼山阿，门掩绿苔愁秦娥。春树红颜能几何，万里封侯成蹉跎。河南布衣婆娑要，却笑因风想玉珂。未肯岩前扪翠萝，商丘不唱采芝歌。独深於易如邹轲，紫阳真人声相和。莲荡归来扬其波，我傍梅花读遗书，不知纷纷坐久落花多。

      


        尝桃不祗似东方，三度浓熏竹院香。眼底儿孙青琐客，镜中颜色碧琳房。出屏绣出方壶隐，峡线托余翠水长。醉问群仙林拍手，谁人翻得九霞觞。

      


        春风小立爱莲时，仓卒狂吟譬上题。岁晚归来无一事，好拚旬浃玩湓溪。

      


        五峰高处五云新，黄石先生非避秦。圯上未空书出袖，岩前元自易无尘。烟霞窟冷苦留客，云雾窗虚亦可人。好为苍生彻蒸暑，天边散与一襟春。

      


        观国丹心切，横舟绿水迟。东君如有意，风返晓江吹。

      


        边天白水渺无涯，短涉湖湾五里赊。个样船腰穿浪包，片来帆腹饱风斜。日随飞鹭几程水，心逐浮鸥何处家，日落荒溪无击缆，荻丛深处傍渔槎。

      


        双穴流流清泉，古来名有自。至今存一息，呼吸竅万类。山以泉为津，石以穴为鼻。无形本圹天，有质著平地。

      


        昆岳有佳人，婀妇苍松姿。金石结根柯，绿叶琼瑶枝。抱阳炉峰春，毓英巴水滋。丝苓濯繁霜，清樾摇坤陲。亭亭拔烟萝，渠夏谁当支。工师胡弗来，岁寒心自知。

      


        将道花黄醉彭泽，又还茱紫酌平湖。诗因得间时为赋，酒为无宾浅浅沽。蓝天色残千岩柳，霜花催满万汀芦。间行间坐云和水，不识天工怪我无。

      


        山头云歼杂烧畲，桃李层层山半家。讴轧蛮歌声满峡，春生龙节烂光华。

      


        巨石如牛泝绿漪，象名为物本无知。休言神禹忘疏鉴，付与冯夷日棰笞。

      


        锦章卷遗书八分，独蚕抽绪浮金盆。太羔玄酒淳风浑，秋草得暖生华门。隔溪来往如幽村，百年时叙从君论。直谊高情无绮言，寒陬冷宇回春温。郑公耆英思陶园，顾我芒屐羞高轩。感君昭昭排昏昏，心期好语饶温存。惠然长风来孤骞，九苞后乘彤庭鵷。肯令穉榻依陈蕃，相对怡愉弟昆。跋红从久金炉翻，天鸡不觉鸣昆化。清萧满腹烟霞餐，归来捧枵哦空樽。新题壮笔流飞湲，欲持此诗排帝阍。祈我友君同寿尊，座间谈笑知莫扪。伊洛派脉探共源，与世无穷振振绳绳之子孙。

      


        千重涌浅身曾过，万顷湖深也去来。平地雪中萧店宿，掀天浪里片帆开。干戈鼎沸腾还失，炎暑甑蒸师正灾。小艇随人偷入峡，笑开菱匣亦顽哉。

      


        江上平堤堤上路，只轮来往舟沿泝。林疏风叶坠轻黄，征雁声中秋暗度。来踏东风归岁暮，佳山好水无重数。揩摩老眠待冬深，更看霜林排雪树。岸木稠屋作小邻，港鱼多处鸥成聚。竿蓑拟欲个中留，却恨冬风催我去。

      


        翻阳湖口县，山合锁人烟。石壁排屏翠，临江障百川。

      


        殿西歌彻彩薇声，记室烦君为一行。窦幕月班燕刻重，裴得愈蔡功成。文书书静旌旗卷，筹画宵间鼓角清。今日元戎前长史，步趋脚迹好六生。

      


        桃源洞口送春归，欲换渔蓑傍钓矶。火着高林鸦又散，弦鸣中泽雁还飞。萧萧空雨晨光润，耿耿笼灯夜色微。休对痴人獃说梦，野花啼鸟恁天机。

      


        十乘由夔入钓鱼，饮江无马雁安居。瞿唐催要金城壁，即墨争迎铁里车。八陈旌旗蛇势整，九关风月虎符虚。白监万丈齐天石，揭日奇功大字书。

      


        滩边奇石象鸡冠，上下舟人侧目看。但使此心存坦易，涉川履险亦非难。

      


        南华眇夸灵椿树，八千为秋八千春。要是循名须责实，人生三万六千日。世间修短皆自然，造化到底难为言。一十二万九千岁，更加五百乾之兑。安乐老仙穷象数，三哥笑言讥浅露。只如三百六十五，天运从来周一度。太羹玄酒浑浑饿，何人於中罗八珍。八珍向里有真味，未可以天而废人。神数自一而至十，万物生成由此出。坤兑无首乾无终，阴阳为用常弄虚。颜子闻一以知十，清明禀不苟麻畀。六德六行惟俱全，只向纲常穷所止。人能陋巷乐箪瓢，践行好是奇男子。看尽古今为圣贤，度事有经还有权。纷纭杂扰语不尽，匠斤扁斩惟心传。道至无言而止矣，此外如何别有旨。万灵昭灼会分雨，须使爱之若桐梓。朅来城市辞山林，萧萧两鬓雪山侵。感甚秋高华晚节，搜枯聊作寒蛩吟。

      


        骑鲸法漫谪臞，一世龙门只汉儒。天下文章从古有，人间勋业即今无。鹤山往事心存蜀，象澦新功力蔽吴。留取道宗辽外策，共为炎宋巩皇图。

      


        举头日日云如血，遍走群祠腰漫折。恻隐存君一念间，造物於人岂终绝。天眼豁随公道开，宵人谥此何有哉。烦歊陡逐苛条去，甘泽端德意来。公心与天同一宇，那是经生分别处。佳句催成头上云，仁言散作空中雨。开轩对雨卜香秔，铃阁无风还自凉。新诗写出天人际，赓歌细与问苍苍。

      


        东出峡如筒，北行溪似线。晨发怯春寒，午炊喜破晛。滩高石嵌崎，浪急珠玑溅。平生忧患心，对此倍克战。棹夫捷如风，舞稿接飞牵。昔观武陵图，今见武陵面。岩丛放斧斤，挂壁发葱蒨。半一矗乱峰，横烟锁寒练。猿鸟生意深，诗笔写豪健。先生岩壑姿，对此聊自厌。险极复推奇，一鉴嗟未遍。老眠仰贪看，花生浑欲焰。人唤不回头，决眥强自勉。造化藏秘奇，人生能几见。现昔困尘埃，比来得清玩。异境延高吟，胜览惬幽念。直疑紫雾深，秘隐丰城剑。便欲於此中，遯世零点无闷。朝餐色䰐鬖，暮游光潋滟。还恐利名牵，回首成健羡。

      


        灾祥何秘问圆穹，自是承流得失中。旱魃凭谁投远裔，灵科复启仙宫。天怜南国人民困，雨走西郊畎举通。前日勤民均此念，尊前一笑大家同。

      


        花飞六出瑞方春，不待翦裁开恁真。稚子未谙天声好，漫山笑道玉成尘。

      


        只缘心地乐宽平，便把青衫付外心。健羡春莺娇出谷，自惭宿鸟倦投林。光阴有限嗟空度，义理无穷要极深。七十老翁闻好语，一回吟咏一回斟。

      


        木火盈炉破夜阑，茅庵烘暖觉身安。骄儿鼾寝僮眠却，些子天真不奈欢。

      


        蝼蚁何能格上穹，况於三伏蕴隆中。瓣香载走神龙庙，法象俱来大梵宫。出岫金身能普济，临池玉醮可幽通。尚凭使者疏冤狱，歌舞丰年与从同。

      


        义理无穷岁月习，有言欢尽易精微。梅花带雪春将半，龙战爻中辩是非。

      


        舟子偏惊拍岸风，不论蜀艇与南郍。片帆催落梅根渚，天际池山出九峰。

      


        常山蛇势少能明，治法还从阵法寻。先正后奇严自胜，堂堂真是武侯心。

      


        洞口天容黯，灵宫暂洁斋。中宵轻霡霂，向晚卷云霾。岩削苍璆璧，峰攒碧玉钗。水花纷迸峡，石乳溜垂岩。喷浪迟归舫，穿涛急去𥱼。布飞千丈直，屏立半空排。木任岩藤束，花从涧草埋。高猿枝袅袅，幽鸟韵喈喈。亭午烟光冷，深春风色飁。便疑与世隔，直与洞仙偕。意得诗偏好，情间乐可涯。寄言轩冕客，名利莫装怀。

      


        蚕丛今岁看灯宵，可人只有峡中州。白帝纶巾隐敌国，胜势蜀尾连吴头。竹枝歌舞喧城市，春声泛鸥腊浮蚁。府主山村耕稼心，挈客衔杯聊尔尔。咿哑蛮唱杂隆冬，老者前导幼者从。不贪嬉惰乐游治，只记时序还桑农。村村蓑笠儿童队，桑上鸡声花底吠。春归野烧雪初融，日上高峰寒早退。生意著人人莫知，但见绿草生清凄。雪戍坐敛荆江北，月华静照峨眉西。此意洪濛不可道，张皇恐被人风恼。酒浇象澦石无言，春不生荣冬不槁。穿花燕曲弄繁弦，来寻故壘堂前。呢喃似与游人语，今宵行乐宁徒然。得贤千里只须一，大公方雨无他术。厚地不填无底谷，万流岂涨沧溟溢。我谈此语费形容，有似樵声个个同。野蚕作蚕自缠缚，拈弄轻丝大巧中。君不见邻女效颦人爱少，万目睽睽分丑好。

      


        异境破清愁，狂吟日点头。前峰方极目，远岭又迎眸。石乱屡支舫，滩高常负舟。心亨行有尚，习坎自安流。

      


        三时不害试鸠工，筑鉴轮舆职自攻。利器祗因盘错见，淳风须信古今同。野花桃三谷逢好，春草池塘待雪融。洞口果教花似旧，支筇未肯作衰翁。

      


        要路倦登临，渊明径好寻。卷收名利帜，揭示圣贤心。明使千家满，霜从两鬓侵。逃空三峡客，属耳听蛩音。

      


        皇上焦劳冠百王，精求肤使惠南方。驱驰靡惮周原显，敛散尤高汉寿昌。属邑近方忧水涝，单车不复待秋凉。公余更有惊人句，为解尘怀倥偬装。

      


        眼前皆易未尝东，祗恐援弓逐过鸿。认得义皇心上画，箪瓢何必问颜空。

      


        随轩好雨决渠深，生意挽回天地心。不是一麾贤出守，何缘三日往为霖。勤农袯襫田头影，幽鸟间关花底吟，紫陌桑麻连菽粟，从教鼓腹曳裾衿。

      


        家在岷峨峰六六，文章李杜追芳躅。有诗吟破雪飞花，无酒斟来体生粟。观光上国肩共摩，舟下长江尾相触。行行得意湖大天，携手风凉曾点浴。

      


        巫峰十二最高头，岚色烟光翠欲流。举首半空不可到，依稀绛阙与琼楼。

      


        江肥石没浪壮激，水瘦石露滩无声。丛深鹿来平都重，林槁鹿去平都轻。消息盛衰有如此，是理见处须分明。孟叟晚年尽心作，孔圣垂老春秋成。当知青气命於志，不同万物殊枯荣。好向先生间心极，万里浮舟人帝城。

      


        造化仁民意，潇潇夜雨声。焦原换得润，枯黍喜更生。染出林阴密，濯余天气清。秋河从此挽，尽洗北来兵。

      


        横堤疏柳啸寒风，吹起黄云一色同。鹦鹉洲边家十万，晓来都在水晶宫。

      


        心地虚时来则受，德新要似汤盘又。浊醪妙理少人知，所以伯禹恶旨酒。

      


        端午人间拟醉眠，旅情茅店独萧然。起寻诗句记佳节，万里无云月满天。

      


        莫学寒蛩窗下吟，嗤嗤不作两般声。大千世界都闻了，管甚旖龙睡不惊。

      


        古木撑空万丈青，铺排峡险与江深。浓岚欲滴春烟暝，画出骚人一片心。

      


        秋欢何繇达灏穹，秋成恐堕涉茫中。五龙偃塞藏深庙，六佛慈悲会一宫。帝勅名山诸沿闭，醮开太乙独函通。应怜赤子车中鲋，为激西江遍处同。

      


        家家住坐长安道，日问长安何草草。春到骊山渭水深，拂石临流苦不早。万户千门镇日开，无边风月随人好。满城花柳断莺肠，芳菲易歇天难老。

      


        迤衍鱼监地，清明花格天。江平拖雾縠，山远带霜铅，景好辄作画，心间连得篇。泛舟随暮霭，明月冷浮川。

      


        吴门扞蔽重夔渝，两地藩篱属钓鱼。自昔无城当蜀屏，从今有柱壮坤舆。军心铁石深山里，敌胆灰尘筑鉴余。看偃天戈夜忙月，郎声读破磨崖书。

      


        水云留住觉无坟，札菊催归知有夺。百丈黄错牵月色，长洲湾处宿丁家。

      


        阻风桑落洲，悠然见庐山。白雪满莲峰，皓矗九霄间。新晴破积阴，天定豁开颜。玩图仰斯人，怀古涕潸潸。淮拟进扁舟，蹑屐登螺鬟。饱谙风月归，庶几虚还。

      


        群意已驰涪水下，我心犹望字川归。只差一唤逍遥地，顿失几年离别机。

      


        岁宜乡里守，杯共弟兄衔。明日人相问，行年五十三。

      


        冰丝实瑟无胶柱，事省庭空引泉注。为有心随水色清，从教竹傍山腰去。循除虢虢潺湲，华襟湛彻生灵根。纵使婆深池自满，尚嫌鲤跃圆荷翻。破除崖岸非落泊，虚室融融自出白。通塞默知个里心，媸妍各付水中色。自来道体如泉流，书夜不舍无春秋。希音解人幽人听，世间俗俗耳徒箜篌。沈沈夜永寒声出，宫商寡和鸣琮璧。山高月冷天地空，寸地希夷无畛域。架竹主人还记牢，山下出泉常不乾。凡物不作名利贪，饮水曲肱心自甘。时乞一瓯空煮茗，快读羲经井九三。

      


        贪看子舍筑溪滨，屈指除宵又及辰。七八再逢新甲子，十三重记旧庚申。一杯春酒红衰脸，四世斑衣悦老身。爆竹声听桃洞晓，举家疑是避秦人。

      


        万雷豗击一江声，本是风从水上行。断港不妨寻住计，修涂未信阻归程。间中已会失天静，忙里依然心地平。险阻怪岩行半百，扁舟肯学夜多惊。

      


        见说三关息虎貔，风高白产卷旌旗。擎天磔柱瞿唐险，保蜀夫模阵石奇。誓出离山禽仲达，肯屯汉口学姜维。枕戈心事闻鸡起，未必间眠听竹枝。

      


        雨前雨后山俱好，江瘦江肥水尽佳。一见论心无久近，休言眼底各天涯。

      


        秤锤盘巨石，藏重亦藏轻，待出持衡手，一匡天下平。

      


        惨舒异气无异机，交朋论心不论迹。诗书一酌饮芝兰，见雨连宵听萧瑟。旋调诗律破愁城，间弄局棋消短日。酒来思逸吟转高，笑罢江横颜自怿。坐久那知风袂寒，眠酣未问霜问霜衾湿。四时翻转无停机，一理浑融何所适。佳山好水看已多，江谁作莼鲈忆。天人之际妙复微，莫事空言须践实。

      


        胸中陈法久堂堂，卯岁边戎真漫狂。伫看胜齐归一喜，未饶破魏说三当。弓刀早落风云会，衮绣行依日月光。已撰磨崖碑万字，为君题破碧苔苍。

      


        昨日兰桡逐顺流，今朝湖口泊归舟。千山日暖雪花散，万里风高云叶收。江影曲通西蜀还，湖光横与北溟浮。岳阳奇眺嗟犹欠，付与他年稳上楼。

      


        偻指寅年已半强，烦歊能几不定期凄凉。风叶有声宵鸣廊，试拥衾紬眠藤床。晓钲铮楼点长准，清梦了了哦诗章。藜羹藿啜蔬园芳，黄花晚节凌秋霜。起挑木火然心香，晴云收雨黄江流。

      


        采薪背夏见书云，世我相遗思转清。识别个阴消又长，喜些真火息还生。百年好梦黄粱短，一片间心白鹤轻。独拥寒衾长不寐，听吹梅角动江城。

      


        上到皮高峰，京城一方册。天边极双眸，云阔海门白。

      


        满耳声称蓦浣沙，萍根云叶际天涯。襟扃喷扑芝兰气，韵味清修诗礼家。胜把香编消岁月，点无浮叶靓春华。西归人问簪朋得，将作东南第一夸。

      


        风雨飘摇三月三，绮罗罢游客停骖。满城春树烟监参，朱户绿窗愁不堪。香芹刺泥燕争衔，杜鹃啼情正含。舞雩儿童笑鴒𪁟，尧舜气象此中涵。鼓瑟高人手可探，淡音非雅亦非南。太守风期神与参，我解此意谁为谈，但觉满怀春酣酣。花柳蒙迷不可贪，芳菲易歇随浮岚。间闭阁门可所耽，惟见千山万山秀色郁如蓝。

      


        值得个中无两重，笑棚傀儡虚牛弄。水云佳处看回来，少听痴人多说梦。

      


        众绿争齐敷夏荫，老红犹自驻春妆。间红浪绿俱休问，争似岩松一色苍。

      


        好风吹雪点征衣，认得东君巧转机。北渚燕鸿从背立，前滩鸂鵣喜双飞。梅中有味不妨隐，莲本无心何待依。到处江山生意满，呼尊判倒是和非。

      


        白尽蒹葭，蓑从蒲柳，我只松筠节。君民尧舜，老翁揩眼勋业。

      


        乐意相关莺对语，春风遍满天涯。生香不断树交花。个中皆实理，何处是浮华。收敛回来还夜气，一轮明月千家。看梅休用隔窗纱。清光辉皎洁，疏影自横斜。

      


        骨中香彻骨中清，着雨问花不作声。一气本同形色异，人花清杰两忘情。

      


        老病逾年卧晋江，耽诗性癖未能降。园林牢落梅经眼，岁月峥嵘酒满缸。堂上焚香敬勋德，楼头回首念家乡。黄柑未拜萧嵩赐，乡味分珍漫一双。

      


        上巳欢初罢，清明赏又追。闰年侵旧历，令节并芳时。细雨莺飞重，春风酒酝迟。寻花迷白雪，看柳拆青丝。淑气如相待，天和意为谁。吁嗟名未立，空咏宴游诗。

      


        麞牙鸭脚色相鲜，更遣逢迎酒圣贤。齐鲁大邦应自美，烟霞清兴岂相便。风神肯慢吹成竹，市老能教省直钱。早晚萧然文字饮，何须唤作地行仙。

      


        风软景和煦，异香馥林塘。登高一长望，信美非吾乡。

      


        秋风吹征衣，我来亦何有。长笑泉石间，邂逅得良友。飞屐凌长烟，相与濯世垢。净宇閟寒藤，杰阁架层阜。登临意象宽，轩豁拟高厚。江山来拱揖，似欲问安否。岌岌环翠屏，蜿蜿托绿绶。欣然为酬对，举此一杯酒。憩心自莹莹，领要语不莠。浩歌激岩谷，郎畅孤月口。晴窗镜万类，忧乐随所偶。向来事朱墨，伏案茧生肘。郁郁成底事，一腹负百丑。及兹谢尘绂，未及休五柳。暂与真赏惬，荣辱已刍狗。况复老烟霞，循寄日云久。颇闻葛稚川，芝朮幻衰朽。至今杖屦地，历历传白叟。欲往从之游，静守一气母。丹成跨明月，咫尺上南斗。顿首排天关，丐天解祸纽。日落寒雁哀，云归暮晶黝。此意竟何如，乾坤一搔首。

      


        系艇依寒渚，扶筇上晚林。山山春已立，树树雨元深。扫叶移床坐，穿云买酒斟。相思思底事，老大更无心。

      

著花著酒苦相留，嗔雨嗔风毕竟休。有态游扬元妩媚，无心点缀亦风流。



        百城何焦嶢，储清自太初。静境超人寰，群仙之所居。清都閟宝籙，宫阙函丹书。真人拜玉庭，天帝手自除。宝盖相参差，缥缈来空虚。我欲从之游，兹山遂慵疏。朝霞以为食，浮云以为车。此意靡坚决，西望空欷嘘。君今定不凡，买山自菑畲。上方切层霄，伊蹊百步余。瑶草破雾收，青精凌雨锄。往往逢迎间，松乔曳云裾。为我语羡门，问讯今何如。

      


        良友百年新，芳游十日共。苍壁联跻攀，清湍况挥弄。云过千山动。奇处合中分，归作平生梦。

      


        屋角锦树风飞扬，阴岑夜色凝清霜。结庵云窦谢尘俗，危然搔首忧偏长。背灯顾影空寂閴，亦复自怪何昂藏。人生百虑已大瘦，顾我耿耿无他肠。年来戎马暗河朔，宵旰十载烦吾皇。时将朝事问府主，藁街未见枭狼羊。我亦乾坤一穷士，痴心未肯老为郎。浩歌慷慨拟投笔，门外太白空煌煌。愿学北地傅介子，一节出斩楼兰王。

      


        来时趁作世情游，归去凄凉遣客愁。万事世间多反复，一生此地几春秋。天寒树老叶全脱，水落岸高溪不流。行路崎岖纵难料，江湖付与一孤舟。

      


        酒腐於爵肉腐俎，担石之储我何有。陆居无屋江无船。谁人乞与买山钱。大梁千里森寒玉，琼茅桂栋营山麓。云涵雨沐谢天公，苦为贫人养黄犊。秋衣更续溪芙蓉，蝉腹龟肠欲御风。戏遣冰怀搜老语，食无烟火更玲珑。铜臭钱鸣总无恶，更换清贫终不诺。浊不能堪饥可忍，木强须撩天一哂。

      


        盛家山前古雀篱，寒烟冷雨别君时。后来空作相逢梦，此处端成一笑期。已听歌谣增喜乐，未闻謦咳祗飞驰。急须倒屣迎徐孺，一榻高悬更为谁。

      

老寄馀生山水窟，寂无朝烟屈硉矹。客从何方问栖隐，无人应门杖藜出。言间遗我翠玉饼，把玩芳香袭呼吸。便欲洗盏试水品，肠胃空枯恐称屈。缄藏小箧挂东牖，惕若虬龙随手入。云涛雪浪有变化，扃鐍苞苴何郁郁。痛尝七碗岂不愿，待营一饱终无及。穷人谈富如画饼，浪说烹炮诧知识。真求大嚼荐茗饮，可笑诗人太痴绝。岂惟枵腹误指染，更并丽句成乾没。亦知且具衲子供，浇淋蔬笋供一啜。恐君肺腑出宫商，造物反怪太喧聒。又恐展转夜不寐，深思危虑比孤孽。何如待我食万钱，东阁大开玉醅泼。翠娥捧香沃烦腻，醉起一笑天地阔。男儿盖棺事始定，所不践言有如日。


归来岂不好，去国意如何。主圣忧思切，时危习俗讹。山高更回首，天阔阻悲歌。一寸丹诚地，馀生感愤多。



        眉黛低颦，一声春满留苏帐。却从檀响。渐到梅花上。归卧孤舟，梅影舟前扬。劳心想。岸横千嶂。霜月铺寒浪。

      


        山城鸟鹊喜，佳句来春风。浣手三过读，散我磈磊胸。当年过秦论，千载犹为雄。今观妙好辞，蹀躞追前踪。文章信有种，字字含徽宫。少城初识面，软语开冲融。秋月耿高怀，春水莹清衷。俱堕人事海，烦促难舂容。况乃燕雀卑，未易参鸾鸿。别来邛筰外，一笑谁与同。羡君对贤牧，快饮如渴虹。何当款斋阁，余沥借衰红。所幸九河润，密通千乘封。臭味譬草木，我辈情所锺。梦随沫若水，下与九顶通。更愿洗老眼，见君攀翔龙。

      

岁暮风欺客，天开日解围。雪消无奈白，云细不禁飞。目尽江无尽，吾归雁亦归。晓来清彻骨，尘物污人衣。



        归来岂不好，去国意如何。主圣忧思切，时危习俗讹。山高更回首，天阔阻悲歌。一寸丹诚地，余生感愤多。

      


        数日及中秋，迎月试新醁。清晖困屏翳，顽阴费驱逐。广座迷樽俎，高堂费灯烛。未用恤一眚，何妨纵百沃。见人如见月，张家呼小玉。

      


        河东河北塞烟长，谁作今年一苇航。已见五龙思自奋，似闻两虎却相伤。麟台君有青云路，蜗舍吾其白首郎。忧国忧家连梦寐，端知不复有他肠。

      


        寒花冷艳为谁发，霜露泠泠祗汝侵。弱质向人如有托，清香绝世本无心。会逢仙老收灵药，不用骚人费苦吟。十载岂无陶靖节，东篱萧索待知音。

      


        今日南楼独上时，西风无复片云飞。天连江水去不尽，云傍远山閒自归。鹦鹉巧言终掇祸，麒麟高举亦知几。诗翁仙子今何在，徙倚栏干送落晖。

      

敝屋甫环堵，此君忧面墙。当窗蔽寒绿，入坐荐清凉。客咏閟馀响，佛薰留散香。老成看气骨，霜雪表灵长。



        闻道诸郎长似林，临池已遣学山阴。信传鸿翼兼双砚，物比鹅毛表寸心。书札总无缘懒病，襟怀堪寄有孤吟。归装准拟随春色，岁酒须留待细斟。

      


        去留出处勿相关，炼得心丹已九还。自有文章为鼓吹，只将廓庙等云山。百年有酒堪留念，万事无心忘驻颜。郎署分符旧名姓，安知不在覆盂间。

      


        天地一指耳，笑付杯中春。蒙头布衾在，得失更勿论。前时曳竹杖，步过桑麻村。买费一千钱，十年度寒温。恭俭德之基，福谦有鬼神。未能行於人，敢不施诸身。

      


        烟云浩荡五湖身，老向风尘学问津。白发只应无奈若，青衫定是可怜人。草侵吟枕依依梦，花傍愁襟故故春。江上负暄樵牧晚，素书千里慰萧辰。

      


        龟城之山龙蟠崛，山下侍城何郁郁。一捧黄土百年心，数字寒旌万里骨。风愁雨悲春色死，生长何言葬於此。乱离沟壑半公卿，不得如君君有子。我生苦晚复异县，平生不识先生面。但闻其见元佑时，伤今思古为此叹。

      


        最怜半见或不见，更惜欲开犹未开。树远祗疑随水去，枝低还似傍人来。不堪小蕊樽前落，可忍残红砌下堆。著尽工夫春自去，不须风雨恶相催。

      


        四十发已白，百谋无一成。林泉有夙志，芝朮寄晚程。人间好山水，往往尽经行。辄忌堕圭组，所至欲有营。卧龙胜兰若，曩游惬平生。苍茫紫翠间，藤萝路回萦。上方攀跻迥，遐瞩襟宇宏。风飒秋岭瘦，云护晓泉明。汲甘漱芳润，撷香佩华英。境迷烟霞痼，道豁人鬼盲。是时驾言旋，濡毫记前楹。於今已八稔，愧负猿鹤盟。君今倚岩桂，泠然赋晨征。仙人饵白石，幽士饭青精。兴托风尘表，咏味见高情。欲往从之游，秋梦一羽轻。静躁本异趣，出处谅欲诚。胸中一丘壑，敢以易功名。杖藜如可再，君为寄先声。南岳宽嘲笑，北山缓讥评。行亦老菟裘，今姑隐市城。此心随云归，与山日逢迎。

      

煌煌六艺学，兀兀门亦专。耕道宜有秋，而我适旱乾。疏鬓日月迈，破衣霜雪单。谁谓四海宽，已觉一饱难。失计堕簿领，署判手为酸。皇家挈天纲，昨下如纶言。冷眼看匠手，雌黄英俊间。华堂玉尘动，绣帘香鸭残。为国得一人，可使天下安。当时呼画师，我愧宁不然。策勋径投笔，守志甘抱关。渥洼万里心，束刍老厩闲。岂无苜蓿盘，可以羞晨餐。岂无芰荷衣，可以备祁寒。天地日莽苍，逢辰谅多艰。世既不吾与，不去良亦顽。摇摇故山心，长风动旌旃。君今门下士，良庄满人寰。与我各相去，何啻一小千。异时白云邸，仰君分酒钱。富贵无相忘，勿徒况永叹。



        太史书云日，周家纪历年。一樽供笑裹，五载客江边。城暗催春雨，山连作雪天。功名惊过隙，节物自推迁。

      


        宦海浮沈久倦游，一声云雁一襟秋。只今楚客多愁思，况是潘郎已白头。何处有山堪寄老，此时无月亦登楼。寸心或是孤云起，浩荡天涯不可收。

      

岁晚扁舟雪霰边，萧疏与君俱可怜。向来共厄黄杨闰，别后相逢白发年。觅句剩烦梅作兴，攻愁直纵酒称贤。故人一笑诚希阔，得失休论布幔天。



        天地浑无滓，清光濯肺肝。倚风哦绝唱，想像见仙官。照我竹书冷，恋君银鬓寒。家山想同梦，倚玉夜阑干。

      


        凤龙虎豹无凡文，墨池太玄之裔孙。至宝不琢粹璞具，犹有太古羲易淳。渝州别驾未足论，啸歌已是腾清芬。一钱不输县官手，饱食长歌耕垅云。生朝佳气氤氲集，欢声一境听洋溢。愿从黄童至白首，年年击壤歌君寿。

      


        年时江上垂杨路。信拄杖、穿云去。碧涧步虚声里度。疏林小寺，远山孤渚，独倚阑干处。别来无几春还暮。空记当时锦囊句。南北东西知几许。相思难寄，野航蓑笠，独钓巴江雨。

      

相别相逢总是天，朅来醉月又经年。君归已买三山马，我去仍求一水船。贫富勿论俱是梦，雨旸休问苦无田。中秋已过重阳近，频向离筵醉拍肩。



        系缆江沙静，杖藜岩谷春。花依竹色好，草入涨痕新。占笋苔初破，尝梅客遽颦。篙师勿槌鼓，幽兴苦留人。

      


        辟掠閒愁自不干，因春成老亦看看。花枝本自能时样，燕子从前有岁寒。酒著酡颜衰似健，仗扶沙步雨犹乾。杜门何似频还往，藉绿簪红趁逐欢。

      


        人日访山寺，春风能借温。柳桥通野水，柏径隐重门。泉窦来何处，梅花别有村。从容寻后约，假榻卧云根。

      


        茅竹无钱结翠霞，归来栖止梵王家。夜窗听雨翻书叶，晓研凌霜注井花。已隔朱楼安管钥，独寻碧磵问津涯。芦帘纸帐门如水，兀坐蒲团事不赊。

      


        谷旦休祥见，元朝氛祲开。日车扶晓出，斗柄斡春回。致理归廓庙，私忧尚草莱。太平岂无象，天意是胚胎。

      


        飞泉撼琳球，群山高崔嵬。中有古道场，紫烟笼观台。石门不施关，荣辱自不来。霜钟鸣万壑，日出山雾开。老僧挈筠篮，上山拾羹材。归煮南涧水，至味谢盐梅。食饱不下床，法身充九垓。破衲一甲子，云閒与徘徊。我欲吐情语，铭之古岩隈。云切戒多事，勿听龙作媒。为雨非不佳，世间多尘埃。预恐为雨罢，归来污苍苔。

      


        月冷逼疏影，梅孤泛清光。儿曹窍孤竹，天风韵丝簧。相将二三子，中夜聊徜徉。泠泠白雪唱，滟滟碧霞觞。清绝非人境，浩荡真醉乡。飞花炯天星，坠叶呜瓦霜。歌放满空阔，神融接混茫。三山今何许，仙游谅荒唐。人间有逍遥，岂阻路且长。簪绂縻步武，得失煎肺肠。役役少至老，过问或未尝。以愚息我机，以学锄我荒。以文导我兴，以酒发我狂。使与风月亲，宁不荷彼苍。夜久梅影偏，月亦邻西冈。严风吹冠巾，白露沾衣裳。归欤掩关卧，枕上从羲皇。

      


        石出杖藜稳，沙暄牵兴长。半江鸥鸟地，三峡水云乡。携客撑烟艇，开樽俯绿塘。便当从此去，烟雨钓沧浪。

      


        泉细或疑雨，岩深微见天。暂来何可老，长往不难仙。石髓层层落，松声树树传。欲归重回首，明月傍船舷。

      


        东略扶桑还挂席，朔雪颠风经赤壁。欲呼龙伯出珠宫，戏上君山吹玉笛。仙人未熟长生酒，故遣玄冰冻湖口。洞庭千里一镜中，烟鬟黛抹空回首。丹经素书旧岩丘，长歌归去吾不留。他年酒熟当劝客，鹤使相寻缙云侧。

      


        向来一纪登临意，白发颓龄才一至。阮哭穷途真可笑，孔小天下或如是。平生历览廓无碍，方称老怀疏不緻。安能却妆住云霄，更不婆娑下平地。

      


        野寺日欲落，晚林烟自生。霞文明远水，鸦点背孤城。酒尽无閒酌，茶粗得老烹。归来喜不寐，濩落称余情。

      


        六府萃百感，攻愁须酒兵。故人如我知，侵月走双甖。手裂绛泥封，瓦盆贮瑶琼。我生百世后，见此圣之清。一饮肺肠润，再饮毛骨轻。何必跨茅龙，超然欲遐征。

      


        路出青山近，招提更可人。清心钟磬响，远迹簿书尘。晚日池边迥，秋风杖履亲。频来一樽酒，不畏老僧嗔。

      


        万山皆拱揖，蹲俯若臣邻。初到最高处，谁为第一人。自惊浑俗骨，或涌半天身。初夏犹深雪，难忘数饮醇。

      


        草树烟云满眼秋，长河横岭共悠悠。觅归未得登临怯，与世相违俯仰愁。万里音书无过雁，百年心事倚危楼。西风早晚催征驭，却向青衣江上游。

      


        丹砂黄菊莫年须，清净玄功世恐无。千里长源开地脉，数篙寒影落金枢。蛰龙雨气通沧海，丹凤秋风老碧梧。事业正应归鼎饪，更分清韵入冰壶。

      


        海县一廛市，天地一郛郭。跼蹐碍高厚，而况自羁络。末俗竞芒忽，讼纸霜叶落。平心作巨帚，一扫付清廓。无事我所得，超然解尘缚。天净镜磨垢，日炫眼刮膜。野水照曳杖，山烟荐飞屩。清朋璠玙姿，兴寄相领略。世间出世间，秋风古兰若。翠巘拂觚棱，紫苏滥关钥。晨钟隐町疃，香雾散林薄。竹密万夫静，树迸苍虬跃进。黏壁篆乾蜗，檐丝下晴蠖。蒲团便熟倚，茗碗快自瀹。性与香火冷，身脱簿领虐。理窟深探讨，迷津锐疏凿。心期跨汗漫，知音付丘壑。俯仰三十秋，痛被造化谑。贫穷道味胜，老大世故约。妄念春朝冰，不作间市瘧。出据廓庙地，入分禽鸟乐。时来屈伸指，胸次何绰绰。一官驰负担，五斗代茎获。看山未害廉，尘迹讵可削。倦鸟争暝树，短景转修阁。一来固未厌，再至良不恶。明日复命驾，便道过龙鹤。

      


        明月山中谢惠连，远将何物饷柴门。仙归碧落鸡遗种，龙入丹渊竹有孙。欲索风骚供咏味，仍分雪乳涤蒙昏。殷勤雅意知何报，待把禅宗与细纶。

      


        晨策东篱路，煌煌寒菊英。我岂无他人，底事忆渊明。忘言会诸理，扫尽世俗情。悠然见南山，此意谁与评。

      


        素师为我良古僻，野性乖疏无与适。呼门投我清净友，翻是巴江两好石。一石形作巢莲龟，近人团圆生素迹。皎如孤月流清空，光逐一星斜辟易。一石初似瓜色黄，年来应被天公劈。枯松说与连理心，参差再合如胶漆。两石相逢已投分，何消引我为俦敌。与君倾盖便忘年，未害吾人缚禅寂。方今宰相真儒生，议割三关厌夷狄。祖宗土宇安生灵，幸以艰难念开辟。天畿要险壮中华，一日捐之良足惜。争如推毂老将军，远煽天风驱退鷁。我虽孺子亦有知，不惮下圯传履舄。嗟尔两石如有神，尚父兵书欣所习。不应默默斋阁闲，相对人间夜寥閴。

      


        蜀江迸出岷山来，翻涛鼓流成风雷。掀天斡地五千里，争赴东海相喧豗。白盐赤甲当道路，呀然拒之欲使回。大山大水相较力，究转稍肯开东隈。山气盛豪水气怒，二气停滀成胚胎。离骚兮作文章祖，始知孕秀锺英才。哗哗令君出此地，得非千岁之根荄。愿祝君如此山水，滔滔岌岌风云起。人言富贵出长年，拭眼看君出奇伟。功名落落麒麟阁，公当不负山与水。如我顽钝何为者，剩买耕牛老东里。

      


        客唱凌天路，僧传到野亭。人间闻誉处，句裹识仪形。学道荒文律，婴愁钝性灵。只如老瞽史，音节尚能听。

      


        乐昌溪东大江头，脱木老屋风飕飕。开门满院种桃树，桃花主人林简州。明年二月烂照眼，简州西川醉春晚。凭谁管领江上花，但寄玉醪三万盏。为君对花连日夜，翻杯作雨雨花下。使桃大如王母成种高参天，直使花气连西川。

      


        密雪谁人巧拟盐，初飞仍带雨廉纤。夜吹玉笛满浮酒，晓看遥山高卷帘。方积银杯翻过马，欲销冰箸插疏檐。不堪时傍潘安鬓，华发朝来觉骤添。

      


        新拓藤萝住翠峦，移根千本到云端。初乘雨露迎春种，便作云霄蔽日看。岩穴从今增气象，伏苓可拟救衰残。知君有意怜栖隐，更约坚身待岁寒。

      


        昔人性嗜古，服用皆古先。有虞作漆器，弊碗历世传。货赀以得之，其费溢万千。孔席伯夷杖，乾没乃复然。家贫遂行乞，犹丐九府钱。此语虽诙嘲，义理兹可研。学古学其心，其用则蹄筌。轩辕骑苍龙，舜入九嶷巅。古意已寥廓，如酒醨其元。君生万世下，劫火经几燃。作堂表佳目，意与开辟连。譬如引猿臂，踶跂摸苍天。虽则如上说，胶谈岂称贤。今人亦古人，面目等媸妍。饥食寒而衣，天地靡变迁。浇风扬末尘，胡为莫洗溅。忘机便神守，抱朴贵纯全。六籍灿日星，泓泓圣贤渊。滑净一几神机妙算，羲皇列吾前。薰染庶可久，膏肓傥其痊。闻君憙事者，有子鸾凤骞。作诗助鼓譟，吾徒俱勉旃。

      


        先生怜我欲归休，为我添钱买小舟。老去尚余州县业，见来便起江湖秋。有名如合称聱叟，无梦焉能卖直钩。他日相随鸥鸟外，短篷烟雨醉懵头。

      


        小雨暗两岸，孤舟撑一篙。清同寒鹭迥，愁与暝云高。已判乱波色，时饶点鬓毛。三农有重赋，为汝喜如膏。

      


        浦树江云晚杜门，史君书札问深村。忧愁彻骨妨诗律，赋咏开荒得酒樽。病肺可能供痛饮，濡唇亦足荷深恩。呼儿擎出随藤杖，洗盏开尝坐竹根。

      


        拨草詹风日，招提重访寻。雪如将路断，云实助山深。密印传初祖，英国嗣少林。我来聊借榻，静夜听龙吟。

      


        骊珠三百照倾箱，一一都全味色香。道远鹤觞齐骑驿，雨多龙伯护津梁。蠲烦已笑冰无味，过眼仍同玉有光。报贶无他空觅句，更惭诗骨谢凌霜。

      


        新长筼筜竹，傍穿薜荔墙。夜须邀月坐，昼不待风凉。剩放梢添绿，斜将箨抱香。幽居绝还往，相伴兴何长。

      


        孤月流高天，分影遍千江。我来无人境，亦复窥幽窗。好客如佳月，开门辄摐摐。月到客亦到，不隔山㟅谾。把手入茅庐，笑语钟新撞。一鸣惊人友，更挟飞凫双。连璧光照眼，老我心所降。呼童洗瓦盏，竹叶倾册山缸。清溪漱鸣玉，老树森高幢。更招二三子，放怀山水邦。分题得佳句，一字鼎可扛。男儿树勋德，出手便可椿。愿移诗句力，挽俗还纯厖。惟予心已灰，庶几鹿门庞。

      


        晴色招人步晓江，牙牙瘦石水淙淙。断云作片元随伴，白鸟无群不著双。净渚镜磨涵崛屼，飞涛云涌过艂艭。烟蓑雨笠吾将老，富贵心惭苦未降。

      


        苦节风尘际，甘心季孟间。禄微几饮水，眼冷只看山。江绿鸥千点，檐疏月半环。饱谙清净趣，浑未觉天艰。

      


        六凿森剑戟，一枕寄华胥。睡觉既殊辙，睡兮真乐欤。达人蕴大观，方寸包太虚。忧乐两不知，寤寐常如如。昔也蝶栩栩，今焉周蘧蘧。而今我法中，无欠亦无余。以睡为乐邪，不睡宁非渠。然则此轩名，无乃滞一隅。苏子笑而应，斯岂真吾居。飘流阅世故，早觉心地初。今古一偃仰，天地一蘧庐。揭名聊尔尔，至言恐惊愚。

      


        东南上流蜀之门，领略形胜斯楼存。岷峨之西江发源，势如建瓴注平原。出门顿息波涛喧，五溪七泽相吐吞。蜿蜒纡余带城垣，山亦却立且踞蹲。排青叠翠来庭轩，座隅仿佛闻清猿。我来新律当正元，天地清夷日晏温。主人延客开清樽，酒酣疏襟忽孤骞。北望两京手可扪，感时抚事销客魂。比闻狂酋如封豚，灰飞烟灭华夷分。赤县神州宜细论，翠华几时驱育贲，归挽天河洗乾坤。愿见从来中国尊，老夫日拭双瞳昏。

      


        溪上居人三两家，竹篱斜插倚蒹葭。清流日暖鱼飞浪，静渚轻烟鸟印沙。脍落霜刀分采缕，酒倾玉碗泛琼花。因思故国园林约，默数归期定不赊。

      


        老去心如水，眼明犹爱山。偶来出已意，特为破天悭。能便渺茫处，尽归寻丈间。公余成践蹂，心事等云閒。

      


        古院无人僧作佛，碧潭有水鱼化龙。当年矩诺小游戏，一石击碎成三峰。

      


        有客徵清赏，携筇上翠微。雨差肥水面，春恰染山衣。破绿苔迎屐，藏寒竹拥扉。云融开别浦，天净见孤飞。语响留舟壑，杯光艳落晖。

      


        儒生读书不贵书，枕头阁脚醉梦余。反不若浮屠，宝贝为函金作字，海龙扶出凌空虎。君今收拾一万卷，置在高楼截云汉。想当日月出没间，玉轴牙签互璀璨。我欲牵车驾黄犊，往发缣缃焕心目。论孟久荒缘老病，请君为我删严令。

      


        高堂丽丹雘，燕衎谢伯隘。揭名屏物色，所取一何迈。艰难丕平后，南陔日废坏。借锄记父恩，紾臂饱兄嘬。惟君肖古先，学识洞源派。尊承天伦重，愧赧绝纤芥。遥遥曾闵心，千载知勉励。雍穆粹闺閫，里闬消螫虿。培植诞嘉种，芟蕴殄莠稗。善积庆自余，福履可不卦。斯堂寄丹抱，永焕曾玄戒。白华粲堂下，紫荆老不杀。吁嗟嗣芳烈，世世勿剪拜。感激自成诗，漫往致壁疥。

      


        卜筑缙云山下村，缙云山色青满门。承当春色花成段，领略朋簪酒满樽。尽去机关驯虎豹，略推恺悌赦鸡豚。要知余庆须弥远，堂上森然见子孙。

      


        地廓秦山壮，天涵海甸宽。十年经眼处，万里入毫端。户牖开千嶂，风烟老一竿。已无圭组累，图画不空看。

      


        云间依约起楼台，江上遥观眼豁开。初谓僧房有钟磬，那知人户半蒿莱。一生梦幻本如此，过眼浮云安在哉。独倚斜阳吊今古，乱鸦飞处一舟回。

      


        六籍圣贤心，归来还下帷。老瓦烧柏子，冉冉度游丝。侏儒饱欲死，灵均自长饥。尘言污人耳，夜来洗涟漪。更欲清鼻观，引手时一披。知我其惟天，不须对愚溪。

      


        平生仰闻毅肃公，南征北伐开骏功。所乘十马有图画，今观逸气犹追风。法时血战冒飞矢，一中钩膺一贯耳。功名富贵岂偶然，请看将军出万死。绍兴壬戍之仲冬，李严城头霜月空。夜深无寐开素轴，感时抚事三叹息。

      


        环翠五六里，深藏三四家。风高鸣雁序，春暖茁兰芽。门苍分楠直，溪流带竹斜。我来风雪晓，倚杖看梅花。

      


        海甸平无际，突阜如踞虎。杉松閟岩壑，殿阁焕藻黼。老眼凌云烟，吴会略可俯。昔游恍如昨，岁月不胜数。老矣惬重来，病倦喜欲愈。况复偕贤彦，清罅侑歌舞。高谈闻善谑，锦绣落英吐，篱菊粲佳节，山屐霁淫雨，蜀客万里外，艰虞棘肺腑。摧颓已无气，赖此作一鼓。却欲挽长江，快意洗天宇。且复置是事，秋风送归橹。

      


        几年濒江种松竹，郁郁葱葱蔽江曲。犹有杨侯旧子孙，更结高亭贮寒绿。东家杀赋印铸金，西家言事腰胯玉。一樽径醉我不知，不待招呼风月足。有客胸中抱经济，才高正患功名促。閒为清福非吾事，乞与此亭作佳目。主人再拜不敢让，愿作閒人老林麓。江平酒熟夜收钓，鸭肥稻香朝坦腹。此时寄语恶长官，勿遣追胥骇僮仆。

      


        疏官寂寂解行衣，脱木萧萧立翠微。江带暝烟随意曲，鸟翻落日向人归。

      


        泠泠接吾耳，尘尔非真精。大音寂无响，瓦砾如雷鸣。古今滞迷妄，溜溜尘所萦。落叶随水去，颠风吹残英。道人了本源，超然契无生。销溶天所假，浩荡还空明。视听非耳目，况复求音声。竹木閟渔社，衡茅落初营。杖藜候晚收，曳履看春耕。无为万物逝，不言四时行。情尘泯绝处，大地皆䪫韺。渊明出醉语，能与此理并。见之偶一笑，呼儿署南荣。莫作如是观，吾轩本无名。

      


        身世如浮云，百年一飘忽。古人事业在，已腐藁里骨。惜哉薰风亭，劲翰俨突兀。想当挥洒际，浩气涨溟渤。迄兹变故后，同好亦泯没。散帙落危睇，作亭焕新揭。超然盛德后，清芬念贻厥。亦闻爽垲地，山水皆秀发。旷荡敞遐眺，葱蒨罗翠樾。胜游集簪履，有酒备百罚。异时太真园，绛树山硉矹。吾其解烦鞅，长风卧烟筏。问津鸥鸟外，亭上散白发。飘飘揖薰风，解带脚不袜。咀嚼清冰圆，内洗肝肺渴。呜呼苍梧远，瑶琴久衰歇。於焉慰永怀，森森为披拂。耿耿入疏襟，更欲迟华月。

      


        三宿离桑下，栖迟向一年。无来元谩尔，欲去也凄然。峡路梅随马，吴江柳系船。此生地再到，题字寄山泉。

      


        并州天下脊，人物见遗英。乱复归何处，贫甘送此君。天高卿月满，云静使星明。二老恩波阔，扶蓑强一行。

      


        荆棘丛中少避锋，归来袖手十春冬。茅檐去市远更远，樵路入山重复重。云与好閒长作伴，虎知闻道亦相容。浊醪寄酿枯松腹，夜醉南山最上峰。

      


        不容巴国恋深仁，使节朝驰诏墨新。山水两川奇胜地，典刑三晋老成人。使星正自临东井，卿月元来照紫宸。自是皋陶多迈种，归毘舜德咏臣邻。

      


        茅屋依云晚未收，一门山色倚寒流。戏檐黄雀惊弹剑，饮水鸟猿看放钩。醉卧落霞斜枕手，高吟晚日更昂头。朝廷莫问安边策，人在深山笑五侯。

      


        书剑一门去，由来得主盟。峨冠虽合沓，再鼓已聋盲。风急鴒原起，云高雁序横。天衢在咫尺，去去任飞鸣。

      


        丛筠抱清节，茂若含幽翠。孤树老风霜，空枝少春意。其中有磐石，人莫知其器。坚顽如我心，脱尽荣枯累。画不与诗谋，诗辄穷微理。何时逢画郎，忘言笑相视。

      


        群心周道直，万国舜门开。咫尺清虚地，精微择异材。光辉生锦里，合沓上兰台。霄汉横高翥，风云接大来。龟龙纷秘奥，奎壁焕昭回。碧海浮城阙，丹梯近斗魁。由来升密勿，此地实胚胎。早晚龙渊跃，从容衮职陪。斯文归黼藻，吾道久尘埃。汉武威怀远，周宣正化恢。治源先简俭，国本厚封培。造藤心终启，前筹力竟回。正宜须弼亮，岂独藉淹该。畴昔先登际，声名亦壮哉。追风先蹙踏，戢翼更徘徊。巨宝应难价，殊姿肯自媒。中天县日月，万里忽风雷。戮力铭锺鼎，余波及草莱。故人元勃窣，晚节更摧颓。料想怜枯肺，吹嘘助酒杯。

      


        诗债迟迟不见还，只缘草赋动天颜。一挥可但难加点，三得何消更索斑。余力自知过我辈，新篇不合是君悭。风流来往无多日，肯与吾曹作两班。

      


        相看相别意何如，见事蜂生正要渠。挽袖一杯山月上，凝眸十里峡风徐。衣冠苗裔烟尘际，京洛风流咳唾余。自此情愁欺老得，逢群重见为驱除。

      


        肃霜闻渡雁，湖海发归舡。烟树开吴泽，风帆尽楚天。经过成往事，信宿是明年。诗句随元礼，云山共一天。

      


        炎薰五月只须臾，底事书生亦滤泸，午影风凉槐系马，晓岑云白杖挑壶。见闻幽谷莺迁木，气类朝阳凤集梧。见说阿房曾有赋，声名速为诧东都。

      


        五十七年来往处，扁舟几系乱云边。江山寂寂浑无恙，鬓发丝丝也可怜。水背黄牛吞七泽，杯翻白鹤过群仙。差池世故浑如此，底事长歌亦浩然。

      


        暮春送客朝明光，颠风吹花绕柂樯。大江吞天日出没，赤心许国一苇航。平生梦蹑螭龙尾，天门九重九万里。一朝巨手开天关，丹极紫霄随步履。儿辈端非五湖匹，国柄今归谢安石。遥之别墅清昼长，笑拂楸枰行折屐。共倾东海洗乾坤，景仁况是名公孙。四郊多垒士之耻，富贵浮云何足论。宦海十年风退鷁，我亦弹冠听推檄。安能郁郁久居此，朔饥欲死心不死。

      


        会计牛羊道益光，幽兰不佩亦芳香。前郎未必辞官小，我辈惟知作法凉。客抱只消潘鬓白，俸囊无奈朔身长。要知别后相思地，独上西山下夕阳。

      


        山多豺虎水蛟鼋，万里归来只旧官。莫问苍生待君起，须知白发见亲难。高踪已逐飞鸿去，凡眼休将退鷁看。得句惊人须寄我，时时要看老波澜。

      


        天阔风高旆纛轻，江清沙白映扬舲。西岷峻极开文纪，南斗昭垂并使星。已见帆头湖水白，犹看柂尾蜀山青。祗应直上裁天诏，楚甸风烟暂一经。

      


        平生心印久相传，出处穷通岂偶然。且把新诗斟别酒，莫将离恨恼衰年。步兵未必非奇士，太白惟知是谪仙。待我休官彭泽去，约君同老白云边。

      


        十年宦海尘埃客，文墨於人有底功。天远宁知心匪石，官卑不许气如虹。唐虽未老行将老，衍不应穷究竟穷。何日得君天上去，收云拾雨借长风。

      


        巨木架长虹，横跨惊湍上。有如排世难，出力贵用壮。行人知宝地，非此欲何向。因怀济川功，作诗鑱绝嶂。

      


        穷冬自萧疏，小垒玄云开。使君掷虎符，行矣何遽哉。父老相与言，未言心已哀。自云好使君，抚我如婴孩。天不为我旱，人不为我灾。使君今已行，力挽不可回。举手向父老，听我勿我猜。赤骥万里足，瑶池倏往来。伏枥方丈间，何其等驽骀。丹凤隘寥廓，五湖看如杯。修羽落樊笼，安得一毰毸。骥非伏枥姿，凤当翔九垓。使君禀天秀，磊磊真长才。峡裹三家村，胡为久徘徊。况与艰运偶，中州涨胡埃。天子急亲贤，搜访群草莱。一麾谅其微，千里良需材。弃去自腾踏，为国除祸胎。父老休嗟惜，功勋在云台。

      


        虎叩门，山风枭枭吹黄昏。编蓬为户邻虎穴，敢於虎口寄浮生。干戈时有人相食，吏猛於虎角而翼。虎叩门，不敢入，使我怆恻长叹息。

      


        斯人已矣舟移壑，惆怅九原谁可作。灵光长与孤月孤，幻化偶随落叶落。人间好事平生有，留得芬香传万口。杨侯宅畔蜀江边，霜立梅花醉哀酒。伯仲如林吾所爱，俯仰十年无一在。鬓边日月去如飞，老怀不待秋风悲。

      


        送客江头水渐生，客愁无那亦相缨。一离夔子真成别，欲过岑公且勿行。小舞清歌元有兴，绿杨青草正关情。背人归去春无赖，未害开怀斗酒兵。

      


        天行明月地行水，水月相去八万里。天公大力谁能移，月在水中天作底。我心与月明作两，真月本在青天上。虽云佛说我别说，恐入众生颠倒想。少城城隈佛宫阙，客娥水月僧饶舌。三峡水寒梅花时，起予对月赓此诗。

      


        梦断熊罴夜，祥呈馈鲤初。固应贤有后，谁谓庆无余。为国家相似，忧民子不如。符分四郡虎，金佩十年鱼。未补三公衮，聊分八使车。权衡公选格，陵阜富军储。阀阅名犹在，朝廷席已虚。称觞勤祝颂，二十考中书。

      


        一时周屏翰，千载汉循良。宠渥分民社，疲羸赖纪纲。洪恩随雨润，令问与风翔。日月流年驶，江山别恨长。已闻谈旧政，方改视新章。贱子千官底，曾依数仞墙。迂愚真滥吹，浩荡实包荒。倦鸟栖林樾，哀鸿顾稻梁。一廛联户版，余惠及耕桑。迨此徵黄速，还闻惜寇忙。江云牙行旆，峡树远归樯。亟欲承颜面。於正写肺肠。麦秋驱病马，山雨绝横塘。意去如飞鸟，身留类触羊。登临空怅望，竚立更凄凉。眷注期公久，趋瞻预可量。

      


        缓辔微吟自不催，看山下马想徘徊。阳春白雪久不听，日暮碧云殊未来。已戒儿童篘熟酒，更勤风雪化新梅。云间飞舄何时下，抑郁孤怀迟一开。

      


        秋来瑶海浴婵娟，天上人间又一年。有酒何妨三夜看，无云尚见九分圆。楼台迥忆仙游眼，村落遥思禁曙烟。半柄衔山风露冷，归来清绝不成眠。

      


        灯暗文书隔縠罗，寒欹竹枕倦吟哦。本来无事消魂得，作意撩人奈雨何。二十五声秋点冷，百千万绪客愁多。海山寂宽应如此，琴自无弦一放歌。

      


        蜀江滟新肥，送客上霄汉。别怀老易感，醉帻狂更岸。春暄鼓气全，风软帆力半。青云随步履，紫气郁几案。清明锁积阴，当阳盛熙旦。群奸付严科，四海归睿断。君行此其时，国光炳大观。况乃济时须，礧砢真巨干。举杯酬拖尾，为赋鹿鸣乱。云从动岩穴，起我病痯痯。沟壑未填委，胡为甘屏窜。日边多故人，为我致此段。

      


        笔阵词锋已破坚，深深帘幕度微烟。纷袍幸免催诗雨，堆案何堪造傍天。走马共知难看锦，得鱼自笑已忘筌。芙蓉岂待春风力，偶失知音勿断弦。

      


        多女信无助，多田复何虞。我固喜二仲，辈出三丈夫。圆郎未解语，手欲学抹朱。闰郎好神气，两眼澄秋湖。复有新生儿，初探玄海珠。一一阅清俊，并是千里驹。胡为集我家，足视种德符。昆弟若一体，在尔犹在吾。堂前有双亲，各已皓鬓须。抱弄想慰意，颜色朝愉愉。未问壮门户，悦亲良所须。况我藜藿肠，要当饱典谟。足以立家学。灿灿遗群雏。尔后更五稔，汝等行不扶。我欲为道肥，汝当为书癯。富贵何足道，陆机真洪儒。

      


        路入丹霄起柂初，峡山晴色曙烟疏。海深南斗临天阔，江合西川直帝居。禁漏深寒参佩玉，御炉香暖散衣裾。遥知三接承恩罢，日影参差转玉除。

      


        画山画骨更画魂，范宽此中高出群。君家八幅老笔墨，百年古箧铺香芸。我来日出挂东壁，苍崖落雪飞纷纷。寒鸟不动空无尘，荡荡晴天开四垠。终南太华入霄汉，秀色千里填河汾。想当盘礴未画时，天地开辟云中君。长鲸吸川欲酣醺，疾起信手驱风云。须臾却立万岭下，援笔往往齿没龈。平生爱山在梦寐，行年四十老更文。摩挲岩壑重感叹，径欲杖履从麋麕。画龙傥有真龙至，归即到山非浪云。列仙之儒恐邂逅，烟霞芝朮应平分。

      


        道高清识自超殊，白璧黄金视若无。坐侧拥书皆是宝，望中森木尽为奴。朱帘画栋皆成俗，绿水青山可与娱。日有轻肥寻访去，每教留恋过残铺。

      


        瘦骨何支离，老鹤惊晴霜。软苎联溪蒲，一榻风月堂。四序自鳞次，跏趺贯炎凉。达官重锦茵，妙姬罗衣裳。寒士倚清秋，忧居涕浪浪。此君勿相留，我欲坐相忘。

      


        劫劫真无谓，迟迟再有行。断云峰出没，残照水分明。远意谁能共，长亭空有情。从今离别梦，逐夜到江城。

      


        爱惜青秋预恐贫，岂堪时序过来频。待梅沽酒无多日，隔腊看春只并邻。俗薄连墙成异县，时难佳节是萧辰。望云还卜中兴日，溅泪乾坤一小臣。

      


        泪注琼瑰事可伤，白衣回首白云乡。两三遗册新诗在，四十余年素业荒。学海骤乾千顷浪，儒林旧剪一枝芳。风流未寄三题草，光焰谁家万丈长。不作人间金榜客，应为天上玉楼章。诙谐未见车公品，锦绣应无李白肠。幽鸟空啼疏竹径，青灯愁见旧梧堂。就中有事空堪恨，谁问双亲两鬓霜。

      


        缅怀清绝姿，风流似居士。固宜命斯台，俗子视桃李。

      


        霜朝马蹄无纤埃，锦城城西江之隈。金兰合沓俱朋来，白沙鳞鳞江水洄。梅花傍江高崔嵬，人言犹是王建栽。豪华过眼浮云哉，飞英送香来酒杯。酒酣疾呼竹篱开，走寻屋角如龙梅。梅龙虽多此其魁，睡龙屈盘肘承胲。风皴雨散封苍苔，孙枝迸出谁胚胎。天公抚摩春为回，慎勿变化随风雷，年年开花照尊罍。我欲结序买芋煨，与梅周旋送衰颓。

      


        门前剥啄遗儿应，客是平生不识僧。檀施咄嗟贫未可，词场驰逐老犹能。识凌风月收孤思，乞与云山伴曲肱。我亦从来惭绮语，休将此段拟传灯。

      


        始觉归耕晚，从谁话此情。但能安食息，敢复计声名。留滞烦书信，艰难愧友生。有怀悲不尽，归鸟暮云横。

      


        枝头日日候韶妍，百舌声中又隔年。莫道山翁无思绪，见人踏着便凄然。

      


        屡款卢仙贡玉堂，谷梨霜饱每分香。冰圆咀液凉疏齿，金醴吞甘浣热肠。误诮斧斤讹鲁简，骇听名字笑吴娘。好同火枣供嘉品，端此蟠桃味更长。

      


        地灵丘壑邃，危路入紫烟。藤萝閟尺水，中有龙潜渊。青曦弄骄晖，绍兴丙辰年。嗷嗷周余民，生理谅难全。令尹谢不敏，来上天公笺。一念如丝芒，已斡造化权。夜半雷绕山，雨出山之巅。凌晨眺四郊，草木亦欣然。民载神之休，次谓令尹贤。贤则吾岂敢，庶逭失职愆。甲兵久不洗，风霾涨尘寰。兹事非神助，谁其荡腥膻。物极理必反，否泰如循环。刘龙傥有意，速起飞九天。

      


        秋空无云倚太阿，天劝不受金盘陀。英姿杰气狭宇宙，却立引手攀明河。已办长缨三百尺，缚取胡雏寄飞馹。徐挥白羽扫龙庭，停骖戏勒燕然石。落落雄图九万里，白帝屈公朝夕耳。天使中兴气象自公还，还当与公金石年。

      


        山如虬龙来，渴饮金渊水。水竭欲飞去，骧首振鳞尾。壮哉老头陀，奋迅咄使止。左手揽其角，右手持其耳。压以大兰若，宛转不得起。跏趺盘石上，颐指役万鬼。至今五百载，金碧半天倚。檀施走两川，浇钵日万指。我来过其下，柴车为一柅。周览三叹息，仰止百拜跪。凭高抚浩荡，霜天净无滓。幽怀散百虑，老眼卷千里。因知大力量，建立乃如此。德大无小试，器薄戒远便。不闻力扛鼎，但见橛撼螘。感彼上人者，不觉泪盈眥。

      


        家山千里秋风客，搔首夜深寒雨窗。万古兴亡心一寸，孤灯明灭影成双。鬓边日月如飞鸟，眼底尘埃拟涨江。高枕欲眠眠不稳，晓锺迢递发清撞。

      


        散怀谁与俦，风月兹吾赏。好景会人心，宿约每不爽。蓐收溅明河，玉露洗穹壤。肃肃夜气寂，皎皎素沆漭。飞出未半弓，已照天地广。兹夕岂易得，久矣俟清赏。云师谁尔忤，屏翳蔽虚敞。万事不可必，变化如反掌。太清一滓秽，幽娥动悬想。谁为披层霄，快哉心技疗。闻君洗瓦盏，倒榼有余盎。何当数列炬，酣歌散清响。有月固来游，无月须一往。

      


        天清池净行清秋，帝命吉祥驱蓐收。九霄坠露濯仙骨，冰壶翠鉴尘不留。十年持节东西州，绣衣辉煌照遐陬。山之岷峨水之涪，两川至今腾歌讴。渝城突兀大江头，岂足滞公霄汉游。郁葱之山海上浮，上有仙人老浮丘。玉井莲开花作舟，载公缥缈登瀛洲。琼瑶之台白玉楼，霞裾飘飘海上游。仙人吹箫劝黄流，一觞不老仍不愁。始知仙凡隔尘土，人间衮衮真浮沤。

      


        乱离固多事，贤哲有要领。一切本仁义，条教日月炳。邦民用不犯，闭阁自非省。犹能肖盖公，使我醉清净。春风花满门，午梦日转影。先已戒铃下，吏至无辄请。

      


        闻道巫山县，秋深好白醪。形神须此物，觞咏本吾曹。马杓胜鹦鹉，羊羹当蟹螯。暮寒催渴肺，径欲卖青袍。

      


        玉帝侍臣紫云翁，帝嗔谪居跨鳌峰。年齿瞬息反帝所，空有衣冠藏山中。山中草木俱不同，紫云霏微气郁葱。风清月白岩穴空，翁犹被发乘虬龙。来从南箕驱长风，人间奔趋争追蹝。依稀可望不可从，披寻遗编三复重。舜庭丝匏间笙钟，呜呼翁兮终莫从，姑从遗编愈盲聋。

      


        危机易蹈退难安，进退如公地最宽。忧国忧家双鬓白，通天通地一心丹。久虚海宇苍生望，专结庭帏采绶欢。终始哀荣情罔极，谁云忠孝两全难。

      


        前日挥轻扇，今日御重衣。重衣御则已，仍惊朝雪飞。数峰起天末，练练生光辉。有如老大臣，正色立玉墀。风自山椒来，凛凛折我髭。马上久驻目，感此良惨凄。一昏复一晓，冉冉岁月移。忆昨大观初，我始垂髫儿。倏忽一弹指，面目生权奇。今朝天上雪，宛作山中姿。岂免三十年，侵我两鬓垂。况此甲马动，忧端宿肝脾。何当拨百忧，采采山中芝。一洗稻梁气，摄身凌霏微。春花与冬雪，俯视造化为。去去宜努力，所幸今未衰。

      


        已脱青衫付酒家，请君含笑岸乌纱。百年行见星星发，一醉须还岁岁花。令甲许人休吏卒，峰峦邀客上烟霞。龙山故事依然在，莫把风流让孟嘉。

      


        向来风前见桃李，今日纷纷落风尾。老人於花亦何有，不用天公事嗔喜。漫天高跨风力长，更飞急雨湔余香。雪儿歌底踏舞马，燕子泥边随滥觞。明妆皎皎争前列，触手还羞疑不洁。芳菲已断阳台梦，只有消烦嚼冰雪。明年祢应花更奇，岂无方略留春辉。欲作短章凭阿素，只待西邻之子归。

      


        联事春将半，去官春未归。儒冠真蹭蹬，祖席有光辉。罢遣亲刀笔，勾牵坐钓矶。同寮多俊彦，投老失亲依。坐席丘无煖，扁舟蠡亦肥。泉声清梦寐，山色净裳衣。竹杖随时拄，山杯信手挥。荷天将土苴，为我易烟霏。州县徒劳耳，箪瓢殆庶几。不糜公廪粟，元长故山微。白发心犹壮，丹途计益非。人生今殄瘁，世路只嘘欷。苦潦人将溺，思援手病痱。道孤谁叹息，迹蹇共嘲讥。去矣犹回首，忧之欲历飞。古今难骨鲠，风俗易脂韦。深峡真浮海，温泉当俗沂。空山猿择木，丰草马辞靰。已遂孤云远，犹通一径微。年年如问信，深觅薜萝扉。

      


        借问禅林景若何，半天楼殿冠嵯峨。莫言暑气此中少，自是清风高处多。岌岌九峰晴有雾，瀰瀰一水远无波。我来游览便归去，不必吟成证道歌。

      


        晷景余三日，忧愁尽一年。酒侵新岁熟，花待故枝妍。邻里多遗馈，庖厨有盛烟。拥炉风雪顺，春意欲相先。

      


        几年落魄剑南州，重入蛮乡觅旧游。十驿出城难夙驾，一生浪迹愧虚舟。家留异县怀亲老，梦绕沧洲恐鬓秋。白马鸣寒如何问，此身端复谢沈浮。

      


        知君多暇豫，山县少追胥。日晏未鸣鼓，夜分犹诵书。相思千里外，一见二年余。锦水连三峡。时通双鲤鱼。

      


        云细不成雨，虚从万里还。卸帆逢故旧，把手话间关。酒浊消千虑，春新见一斑。便须开口笑，白发不胜删。

      


        张家作亭跨江月，久欲题诗诗思竭。今朝龙泉宝函来，岂亦索诗光贝阙。忽忆曩时醉亭上，笑倚长松清兴发。波光浩涉荡樽俎。夜色鲜明见毫发。是时披襟揖灏气，蠲涤肺肝洗尘骨。归来至今忽想像，犹觉人寰可超越。会当月夕驾烟桨，吹笛呼龙出龙窟。蓬莱方丈傥可寻，借我长风泛溟渤。

      


        霜清玉洁紫微人，海水群飞蹭蹬频。首尾七年归剪拂，东西万里隔声尘。酒杯强遣愁中趣，药裹长随侵裹身。天远征鸿飞不到，登高极目更伤神。

      


        胡尘涨中州，大雅欲陵替。遮眼惟甲兵，开口无丁字。君从何方来，落落清庙器。岂觅佳吏部，惠然枉轮驷。快语真起人，坐久益宏肆。复归磨破瓦，自写锦囊秘。敲门遣长须，恍若明星坠。意远出寥廓，沈谢堪叔季。昔人重勋业，文章乃余事。当其困湮沦，慷慨动幽思。旧筐傥好在，万代作清吹。听君发余论，堂堂蕴经济。贾生求属国，居然不自试。飘飘云雨峡，风沙正翠悴。老聃柱下史，庄周漆园吏。鸿鹄千里心，蹭蹬戢远翅。平生有笔砚，艰难不相弃。得失与忧乐，付此一游戏。举手忽盈纸，不知老将至。达士要如此，何必苦酸鼻。凌江我二友，大非俗士比。与君共朝夕，可以忘世味。嗟我谋生拙，汩汩耗元气。相逢思共载，羁绁但长喟。别后有新诗，莫忘情所寄。一瓢落清江，顷刻荷清赐。一饮一再读，一篇为一醉。

      


        才及中年便买山，山中何事可怡颜。当时白传登临眼，物色浑归几案间。

      


        吾闻何月卿，逸气欲倾泻。词源浩班扬，诗律薄风雅。想初读书眼，坐阅灯几炧。土生贵适性，安得计用舍。青鞋踏九疑，丝絇远金马。飘然潇湘游，采芷动盈把。吁嗟既忧患，犹得营万瓦。我无茅一庐，劫劫思里社。

      


        所操或异趣，并席宁相亲。臭味傥不殊，千里情犹伸。古今邪正间，何啻万微尘。平生阅世眼，服膺无几人。济济数君子，厖然气深淳。南郭服仁义，辙迹世所循。杨侯墨池孙，清厉凌苍旻。公干抱奇蕴，謦咳皆瑰珍。造物岂私我，惠我为德邻。贱子婴祸罗，蹭蹬巴江垠。弃逐类秦客，憔悴如楚臣。九死不能悔，百炬未失真。敢希鸣玉侣，庶混击壤民。饮水蠲烦燥，薰香忏贪嗔。曷来古安汉，息黥幸依仁。至道迷所适，避风时问津。昨者枉车盖，正值霜雪辰。厨空无盛烟，坐冷乏软茵。墙头丐邻翁，肴核粗且陈。公言我未暇，语竟即踆踆。挽袂不可止，满坐颜色颦。公方迟腾踏，我已甘隐沦。我归楚之夔，公家蜀之岷。感此会合难，时来笑脱巾。酒户较深阔，句法窥清新。纵游当秉烛，正恐别鼻辛。公能勉此乐，我及留中春。

      


        稽古堂前雨半天，蒙蒙山色思依然。几多心事催霜鬓，零落梅花又一年。

      


        兵厨盎盎孚盈缶，怜我十年青濮口。投醪分惠继以诗，诗更分香过於酒。酒瓶诗卷堕我前，顿使幽栖添二友。朝吟直到屋翻日，夜醉不觉山衔斗。也知庭内无留难，扫除弊事如挥帚。龟陵千里数万家，谁不高擎加锁手。公余退食多燕衎，一斗百篇困何有。余波借与草木春，况是江头钓鱼叟。更烦遣骑日联翩，暖热缙云先马走。

      


        云覆衡茅霜雪后。风吹江面青罗皱。镜里功名愁里瘦。闲袖手。去年长至今年又。梅逼玉肌春欲透。小槽新压冰澌溜。好把升沉分付酒。光阴骤。须臾又绿章台柳。

      


        江头谁家千树李，影落清江彻江尾。风吹扁舟到花下，花间啁啾亦欣喜。瑶林成径千步长，花光烛天天半香。恍如坐我群玉府，飞琼酌劝青霞觞。胜事此游难具列，照映肝肠尽明洁。老怀已戒语作绮，新诗向拟风回雪。东家西邻诗更奇。一时共借花光辉。更须妙索留春句，无使花飞春告归。

      


        黄花不待我西紧，去载空吟九日诗。今载拟招风月友，共醉黄花香满枝。佳辰不许负佳客，我友南北如分岐。骄马行嘶缙云碧，楚狂便我无退之。把杯声作噫吁嘻，伤予未遇空嗟咨。雄文自是送穷术，那忧穷鬼长相随。牍中灿灿蓝田玉，有谁怀宝遇明时。慷慨男儿当自料，少把閒愁愁所思。

      


        此生浑褦襶，秋鬓渐鬅鬙。跂德山徒仰，雄谈垒更增。奇谋閒袖手，佳句老传灯。起我栖迟意，寒鸠欲化鹰。

      


        芳草长亭露带沙，盼游子来家。翠消红减乱如麻，隔妆台慵梳掠掩菱花。　　【赛鸿秋北】我这里望宾鸿目断夕阳下，盼情人独立在帘儿下。夜香烧祷告在花阴下，喜蛛儿空挂在纱窗下。风儿渐渐吹，雨儿看看下，我这里受凄凉独坐在孤灯下。　　【汲沙尾南】云雨阻巫峡，伤情断肠人在天涯，锦字无凭虚度荏苒韶华。嗟呀，春昼永朱扉半桠，东风静湘帘低挂。黛眉懒画，宫鸦鬓边斜插小桃花。　　【脱布衫北】我这里冷清清无语嗟呀，急煎煎情绪交杂。瘦伶仃宽褪了绛裙，病恹恹泪湿罗帕。　　【渔家傲南】燕将雏逢初夏，梦断华胥，风弄檐马。空闲了刺绣窗纱，香消宝鸭。那人在何处贪欢耍？空辜负沉李浮瓜。寂寞，厌池塘闹蛙。庭院里昼长偏怜我，夜凉枕簟不见他。多娇姹，风流俊雅，倚栏干猛思容貌胜荷花。　　【小梁州北】这些时云鬓松减了俊雅，玉肌削脂粉慵搽。上危楼盼望的我眼睛花，空一带山如画，不由人情思在天涯。　　【普天乐南】景凄凉人潇洒，何日把双鸾跨？奈薄情不寄鸾笺，相思句尽诉与琵琶。弹粉泪湿香罗帕，暗数归期将这春纤掐。动离情征雁呀呀，无奈，无奈，心事转加，对西风病容消瘦似黄花。　　【伴读书北】短命乔才辜负了咱，恨不的梦里寻他。他那里偎红倚翠笑欢洽，我这里情牵挂，不由人离恨泪如麻。　　【剔银灯南】渐迤迪寒侵绣帏，早顷刻雪迷了鸳瓦。自恨今生分缘寡，红炉畔共谁人闲话？店题罢，托香腮闷加，胆瓶中懒添温水浸梅花。　　【笑和尚北】我、我、我，起初时且是敬他，他、他、他，间深也和咱罢，我、我、我，离恨有天来大，他、他、他，不足夸。我、我、我，自详察，泪如麻，自嗟呀，他无半点儿真实话。　　【尾声南】重相见两意佳，庆喜传杯弄，气命儿看承胜似花。



        人间平地有危机，归去应先未辱时。少著青衫元自懒，老簪华发更何疑。向曾汩没痕犹在，尚此廉纤愧自知。惟有冥鸿心一寸，从今寤寐考槃诗。

      


        粤在秦京日，议乎封禅难。岂知陶唐主，道济苍生安。惟彼烈祖事，增修实荣观。声名朝万国，玉帛礼三坛。纂圣德重光，建元功载刊。仍开旧驰道，不记昔回銮。羽卫摇晴日，弓戈生早寒。犹思检玉处，却望白云端。

      


        东门上相好知音，数尽台前郭隗金。累重虽然容食椹，力微无计报焚林。弊貂不称芙蓉幕，衰朽仍惭玳瑁簪。十里溪光一山月，可堪从此负归心。

      

闺情鸳鸯浦莲开并蒂长，桃源洞春光艳阳。花解语玉生香，月户云窗，忽被风飘荡。分莺燕，拆鸾凰，总是离人苦断肠。【画眉序南】虚度了好时光，枕剩衾余怎不凄凉！肠拴万结，泪滴千行。愁戚戚恨在眉尖，意悬悬人来心上。暗伤，何日同鸳帐，难捱地久天长。【喜迁莺北】自别来模样，瘦恹恹在膏肩。难当，越添惆怅，恰便似柳絮随风上下狂。心劳意攘，一会家情牵恨惹，一会家腹热肠荒。【画眉序南】欲待要不思量，若不思量都是谎！要相逢，除是梦里成双。冰上人不许欢娱，月下老难为主张。暗伤，何日同鸳帐，难捱地久天长。【出队子北】心怀悒怏，无一时不盼望。尘蒙了锦瑟助凄凉，香尽了金炉空念想，弦断了瑶琴魂荡漾。【神仗儿南】人离画堂，人离画堂；枕剩鸳鸯，钗分凤凰。想当初樽前席上共双双，偎红倚翠，浅斟低唱。歌金缕韵修扬，依腔调按宫商。【刮地风北】当初啜赚我的言词都是谎，害的人倒枕垂床。鸾台上尘锁无心傍，有似风狂。寂寞了绿窗朱幌，空闲了绣榻兰房。行时思坐时想甚时撇漾？你比那题桥的少一行，闪的我独自孤孀。望禹门三汲桃花浪，你为功名纸半张。【耍鲍老南】手抵着牙儿自思想，意踌蹰荡漾，玉减香消怎不悲伤！几番欲待不思量，医相思无药方。【四门子北】玉容寂寞娇模样，饭不拈，茶不汤。一会家思，一会家想：你莫不流落在帝京旅店上？一会家思，一会家想：你莫不名标在虎榜？【闹樊楼南】锦被堆空闲了半床，怎揉我心上痒？越越添惆怅！共谁人相傍？最难捱苦夜长。【古水仙子北】我、我、我自忖量，他、他、他仪表非俗真栋梁。傅粉胜何郎，画眉欺张敞，他、他、他风流处有万桩。端的是世上无双，论聪明俊俏人赞扬。更温柔典雅我谦让，他、他、他衠一片俏心肠。【尾声南】攀蟾折挂为卿相，成就了风流情况，永远团圆昼锦堂。



        金徽玉轸韵泠然，言下浮生指下泉。恰称秋风西北起，一时吹入碧湘烟。

      


        朔风猎猎割人面，万里归人泪如霰。江南江北路茫茫。粟酒千锺为君劝。

      


        身虽一旦尘中老，名拟三清会里题。二午九斋馀日在，请君相伴醉如泥。

      

红袖霞飘彩，翠裙香散霭。都将窃玉偷香心，改、改、改。半夜星前，五更月下，九霄云外。【幺篇】旖旎金钗客，相莲花阵侧。难娱一笑拚千金，买、买、买。珊枕浓欢，绮窗幽梦，锦堂深爱。【喜春来】玉鞭杨柳春风陌，绣毂梨花夜月街，楚云湘雨梦阳台。休分外，花柳暗尘埃。【双鸳鸯】玉箫哀，立闲阶，彩凤人归更不来。隐隐遥山行云碍，萋萋芳草远烟埋。【喜春来】茶不茶饭不饭恹恹害，死不死活不活强强捱，相思何日得明白。愁似海，烦恼早安排。【卖花声煞】俺疑他指不过走智儿猜，他只俺除将罢字儿揣，厮等待心肠各宁奈。女貌郎才怎难摘？志诚心看谁先败。



        香红嫩绿正开时，冷蝶饥蜂两不知。此际最宜何处看，朝阳初上碧梧枝。

      


        万里倦行役，秋来瘦几分。因看河北月，忽忆海东云。

      


        李陵台上望，答子五言诗。客路八千里，乡心十二时。孟劳欣已税，区脱未相离。忽报江南使，新来贡荔枝。

      


        妾命薄如叶，流离万里行。燕尘燕塞外，愁坐听衣声。

      


        人间路霭青天半，鳌岫云生碧海涯。虽抱雕笼密扃钥，可能长在叔伦家。

      


        剑外绵州第一州，尊前偏喜接君留。歌声婉转添长恨，管色凄凉似到秋。但务欢娱思晓角，独耽云水上高楼。莫言此去难相见，怨别徵黄是顺流。

      


        太液芙蓉，浑不似、旧时颜色。曾记得、春风雨露，玉楼金阙。名播兰簪妃后里，晕潮莲脸君王侧。忽一声、颦鼓揭天来，繁华歇。龙虎散，风云灭。千古恨，凭谁说。对山河百二，泪盈襟血。客馆夜惊尘土梦，宫车晓碾关山月。问嫦娥、於我肯从容，同圆缺。

      


        桂华穷北陆，荆艳作东邻。残妆欲送晓，薄衣已迎春。举袖争流雪，分歌竞绕尘。不应将共醉，年去远催人。



        门前樵径连江寺，岸下渔矶系海槎。待到秋深好时节，与君长醉隐侯家。

      


        令丞俱动手，县尉止回身。

      


        桂楫木兰舟，枫江竹箭流。故人从此去，望远不胜愁。落日低帆影，归风引棹讴。思君折杨柳，泪尽武昌楼。

      


        羊皮赎去士，马革敛还尸。天下方无事，孝廉非哭时。

      


        非是无人助，意欲自鸣砧。向月怜孤影，承风送迥音。疑捣双丝练，似奏一弦琴。令君闻独杵，知妾有专心。

      


        世有无穷事，生知遂百春。问程方外路，宜是上清人。

      


        省悟前非一息间，更抛闲事弃尘寰。徒夸美酒如琼液，休恋娇娥似玉颜。含笑谩教情面厚，多愁还使鬓毛斑。云中幸有堪归路，无限青山是我山。何用烧丹学驻颜，闹非城市静非山。时人若觅长生药，对景无心是大还。

      


        菊栽栗里晋渊明，瓜种青门汉邵平，爱月香水影林和靖，忆莼鲈张季鹰，占清高总是虚名。光禄酒扶头醉，大官羊带尾撑，他也过平生。灯前抚剑听鸡声，月下吹箫引凤鸣。功名两字原无命，学神仙又不成，叹吴侬何处归耕？日月闲中过，风波梦里惊，造物无情。吊宫大用豁然胸次扫尘埃，久矣声名播省台。先生志在乾坤外，敢嫌他天地窄，辞章压倒元白。凭心地，据手策，是无比英才。吊郑德辉乾坤膏馥润肌肤，锦绣文章满肺腑。笔端写出惊人句，解翻腾今是古，词坛老将输伏。翰林风月，梨园乐府，端的是曾下功夫。吊全志甫心交原不问亲疏，契饮哪能较有无？谁知一上金陵路，叹亡之命矣夫！梦西湖何不归欤？魂来处，返故居，比梅花想更清癯。吊范子英诗题雁塔写秋空，酒满觥船棹晚风。诗筹酒令闲吟咏，占文场第一功，扫千军笔阵元戎。龙蛇梦，孤兔踪，半生来弹铗声中。吊曾瑞卿江湖儒土慕高名，市井儿童诵瑞卿。衣冠济楚人钦敬，更心无宠辱惊，乐幽闲不解趋承。身如在，死若生，想音容犹见丹青。吊沈和甫五言常写和陶诗，一曲能传冠柳词。半生书法欺颜字，占风流独我师，是梨园南北分司。当时事，仔细思，细思量不似当时。吊鲍吉甫平生词翰在官商，两字推敲付锦囊。耸吟肩有似风魔状，苦劳心呕断肠，视荣华总是干忙。谈音律，论教坊，占断排场。吊陈有父钱塘人物尽飘零，幸有斯人尚老成。为朝元恐负虚星命，凤箫闲鹤梦惊，驾天风直上蓬瀛。芝堂静，蕙帐清，照虚梁落月空明。吊范冰布向歆传业振家声，羲献临池播令名。操焦桐只许知音听，售千金价不轻，有谁知父子才能？冰如玉，玉似冰，比壶天表里澄清。吊施君美道心清净绝无尘，和气雍容自有春。吴山风月收拾尽，一篇篇字字新，但思君赋尽停云。三生梦，百岁身，空只有衰草荒坟。吊黄德润一心似水道为邻，四体如春德润身，风流才调真英俊。轶前车继后尘，漫苍天委任斯人。歧山风，鲁甸麟，时有亨屯。吊沈拱之掀髯得句细推敲，举笔为文善解嘲。天生才艺藏怀抱。叹玉石相混淆，更多逢世事石高石爻。蜂为市，燕有巢，吊夕阳几度荒邻。吊赵君卿闲中展手刻新词，醉后挥毫写旧诗，两般总是龙蛇字。不风流难会此，更文才夙世天资。感夜雨梨花梦，叹秋风两鬓丝，住人间能有多时？吊陈彦实府垣岁月露忠肝，宪幕冰霜岂汗颜？何其意政生谗间，自甘心愿就闲，转回头梦入槐安。后会何时再？英魂甚日还？望东南翘首三山。吊廖弘道人间未得注金瓯，天上先教记玉楼。恨穹苍不与斯文寿，未成名土一丘，叹平生壮志难酬。朝还暮，春又秋，为思君泪满裘。吊睢景臣吟髭捻断为诗魔，醉眼情开被酒酡。半生才便作三闾些，叹翻成薤露歌，等闲间鬓发皤。功名事，岁月过．又待如何？吊吴中立语言辩利扫千兵，心性聪明误半生。莱芜穷又染维摩病，想天公忒世情，使英雄遗恨难平。寒泉净，碧草馨，为发幽冥。吊周仲彬丹墀未知王楼宣，黄士应埋白骨冤。羊肠曲折云更变。料人生亦惘然，叹孤坟落日寒烟。竹下泉声细，梅边月影回，因思君歌舞十全。吊乔梦符平生湖海少知音，几曲宫商大用心。百年光景还争甚？空赢得雪鬓侵！跨仙禽路绕云深。欲挂坟前剑，重听膝上琴，漫携琴载酒相寻。

      


        昔日曾随魏伯阳，无端醉卧紫金床。东君谓我多情赖，罚向人间作酒狂。

      


        太乙初分何处寻，空留历数变人心。九天日月移朝暮，万里山川换古今。风动水光吞远峤，雨添岚气没高林。秦皇谩作驱山计，沧海茫茫转更深。

      


        钱塘人物尽飘零，赖的斯人尚老成。为朝元恐负虚皇命。凤箫寒，鹤梦惊，驾天风直上蓬瀛。芝堂静，蕙帐清，照虚梁落月空明。

      


        凉风飒庭户，渐疑华发侵。已经杨柳谢，犹听蟪蛄吟。雨助滩声出，云连野色深。鶺鴒今在远，年酒共谁斟。

      

越水正逶迤，艳阳三月时。中有婵娟子，含怨望佳期。鲜肤润玉泽，微眄动蛾眉。解佩遗中浦，折芳怀所思。彩色岂不重，瑰艳难久滋。一歌江南曲，再使妾心悲。


徵君昔嘉遁，抗迹遗俗尘。了心悟有物，乘化游无垠。道丧历千载，复存颍阳真。上虞佳山水，晚岁耽隐沦。内史既解绶，支公亦相亲。儒道匪远理，意胜聊自欣。洄沿南溪夕，流浪东山春。石壁践丹景，金潭冒绿蘋。探鍊备海峤，赏心寓情人。奈何灵仙骨，锹翮瑶池津。寥寥虚白宇，夙创招提因。家风缅多尚，玄德谢无邻。谬陪金门彦，矫迹侍紫宸。皇恩竟已矣，遗烈庶不泯。


 　　僧录琵琶腿， ——程紫霄先生觱栗头。 ——释惠江

      


        不守庚申亦不疑，此心常与道相依。玉皇已自知行止，任汝三彭说是非。

      


        "若把西湖比西子，淡妆浓抹总相宜"，玉局翁诗也。填词者窃其意，演作世所传唱《水仙子》四首，仍以西施二字为断章，盛行歌楼乐肆间，每恨其不能佳也。且意西湖西子，有秦无人之感。崧麓有樵者，闻而是之，即以春、夏、秋、冬赋四章，命之曰《西湖四时渔歌》。其约，首句韵以儿字，时字为之次，西施二字为句绝，然后一洗而空之。邀同赋，谨如约。湖山堂下闹竿儿，烂熳韶华三月时，朝来风雨催春事。把莺花撺断死，映苏堤红绿参差。浅绛雪缄桃萼，嫩黄金搓柳丝，风流煞斗草的西施。虾须帘卷水亭儿，玉枕桃笙梦觉时，荷香勾引薰风至。掬清涟雪藕丝，嫩凉生璧月琼枝。鸾刀切银丝脍，蚁香浮碧玉卮，受用煞避暑的西施。西风逗入耍窗儿，一扇新凉暑退时，白蘋红蓼多情思。写秋光无限诗，占平湖一抹胭脂。荷缺翠青摇柄，桂飘香金缀枝，快活煞玩月的西施。梅花初试胆瓶儿，正是逋郎得句时，彤云把断山中寺。软香尘不到此，怯清寒林下风姿。侵素体添肌粟，妨云鬟老鬓丝，清绝煞赏雪的西施。寓意武昌元贞楚天空阔楚山长，一度怀人一断肠，此心不在肩舆上。倩东风过武昌，助离愁烟水茫茫。竹上雨湘妃泪，树间禽蜀帝王，无限思量。人言不向武昌居，我欲年来食贱鱼，那堪鹦鹉洲边住。锦鸳鸯为伴们，是烟波江上渔夫。得一舸鸱夷去，载苎罗山下女，便改姓陶朱。武昌官柳正青青，只与行人管送迎，等闲攀折浑无定。舞东风过此生，奈柔条系绊人情。爱眉黛烟中翠，忆纤腰掌上轻，恨满邮亭。贞元旧曲日停歌，只恐青衫泪更多，等闲又见菱花破。玲珑奈尔何，较些儿病了维摩。愁暗逐西飞翼，恨长随东逝波，著甚消磨。为平章南谷公寿福楼赋朱帘画栋倚穹苍，带砺河山接四王，那堪辈辈为丞相。是皇家真栋梁，看灵椿丹桂齐芳。寿域年年固，福源日日长，永坐都堂。楼名寿福压钱塘，中有高居异姓王，朝朝北阙频瞻望。启丹诚一瓣香，对西山遥祝吾皇。愿基业隆三代，更烟尘净四方，寿福无疆。朱楼迢递接长空，家世于今谁比隆？阴功虽是前王种。嗣声华正在公，更门阑喜色重重。男已兆承家凤，女欣逢择婿龙，寿福无穷。



        □□□□□□□，□□□□□□□。玉殿大开从客入，金桃烂熟没人偷。凤惊宝扇频翻翅，龙惧金鞭不转头。□□□□□□□，□□□□□□□。

      


        眼穿林罅见郴州，井里交连侧局楸。味道不来闲处坐，劳生更欲几时休。苏仙宅古烟霞老，义帝坟荒草木愁。千古是非无处问，夕阳西去水东流。

      


        岸柳萧疏野荻秋，都门行客莫回头。一条灞水清如剑，不为离人割断愁。

      


        仙宫碧落太微书，遗迹依然掩故居。幢节不归天杳邈，烟霞空锁日幽虚。不逢金简扳云洞，可惜瑶台叠藓除。欲脱儒衣陪羽客，伤心齿发已凋疏。

      

十年前饮贪泉水，隐之肝胆心相似。今日送君十年后，抉出肝胆犹如旧。丈夫何必尽公卿，男儿须留身后名。珠海潮生月正出，石门风静雨初晴。浩歌放浪中流饮，疏星倒影银河横。故人若问今能不，簿书除却眼前清。



        王气生秦四百年，晋元东渡浪花船。正惭海内皆涂地，来保江南一片天。古树著行临远岸，暮山相亚出微烟。千征万战英雄尽，落日牛羊食野田。暮潮声落草光沉，贾客来帆宿岸阴。一笛月明何处酒，满城秋色几家砧。时清曾恶桓温盛，山翠长牵谢傅心。今日到来何物在，碧烟和雨锁寒林。

      

东南山水冠湖州，笠泽烟波载弁丘。白傅题诗精舍寺，至今人说可堪游。



        仙桂曾攀第一枝，薄游湘水阻佳期。皋桥已失齐眉愿，萧寺行逢落发师。废苑露寒兰寂寞，丹山云断凤参差。闻公已有平生约，谢绝女萝依兔丝。

      

日下沧江万里馀，一秋将尽又无书。凭君寄语华亭鹤，载取机云唳碧虚。



        曾应大中天子举，四朝风月鬓萧疏。不随世祖重携剑，却为文皇再读书。十载战尘销旧业，满城春雨坏贫居。一枝何事于君借，仙桂年年幸有馀。

      

短衣乌帽老沧浪，留客开樽食有鲂。欸乃一声山月白，不知身世在羲皇。



        白榆风飒九天秋，王母朝回宴玉楼。日月渐长双凤睡，桑田欲变六鳌愁。云翻箫管相随去，星触旌幢各自流。诗酒近来狂不得，骑龙却忆上清游。

      

禁城三五弛金吾，圣主恩深锡大酺。灯月照中齐引白，笙歌声里重投壶。朋怀不尽中宵美，帝泽旁流旷世无。醉饱敢忘葑菲采，愿倾愚悃进吁谟。


十亩閒閒老此生，清泉白石伴幽情。每邀明月持杯斝，不逐春云绕市城。池馆醉归花正发，山堂梦断雨初晴。何时献罢钧天乐，林下期君把臂行。


两楹虚敞瞰清流，绕屋脩篁面面幽。春草细分三径曲，夕阳斜映万竿稠。筵开云影侵杯勺，舞罢空泠杂佩钩。迟老借君风月里，短衣醒醉伴沙鸥。


道旁伫立两班班，秋不成衣冬不寒。风雨凋零容貌古，冰霜摇落藓痕乾。举头何物杨歧泣，极目谁怜蜀道难。未说桑田变沧海，岁同明月照人寰。



        陶潜彭泽五株柳，潘岳河阳一县花。两处争如阳朔好，碧莲峰里住人家。

      

歌风台下晚维舟，白浦蘋花两岸秋。浩月横江来独鹤，清烟连渚散群鸥。轻盈尘起凌波袜，磊落珠联玉臂韝。眼底可人便吟咏，不须重上仲宣楼。



        举觞属明月，送君江上舟。王中知有程，翩然不可留。濠梁古佳郡，观鱼记庄周。年来边徼清，桑麻被田畴。有诏蠲民租，符摸赖郡侯。乐入芙蓉幕，君其赞嘉猷。佥曹簿领余，拄颊兴未休。淮山千万叠，丐君回青眸。才命各有时，行止非人谋。主公方拔士，入奉甘泉游。

      

五马新骑出禁城，飞花红映绣鞍明。九天德泽分推拓，千里耄倪仰治平。珠海蔼云潮未涸，石门澄霁瘴初晴。隐之去后多廉吏，拭目看君再一行。



        诸贤投绂孟前期，愧我需章独厚时。勉徇礼经聊弭谤，敢贪荣禄计迁资。归兮陶令惟三径，去矣君严有二宜。处世功勋忘厚飨，人生知止要能知。

      


        塞叶声悲秋欲霜，寒山数点下牛羊。映霞旅雁随疏雨，向碛行人带夕阳。边骑不来沙路失，国恩深后海城荒。胡儿向化新成长，犹自千回问汉王。贵主和亲杀气沉，燕山闲猎鼓鼙音。旗分雪草偷边马，箭入寒云落塞禽。陇月尽牵乡思动，战衣谁寄泪痕深。金钗谩作封侯别，劈破佳人万里心。月冷榆关过雁行，将军寒笛老思乡。贰师骨恨千夫壮，李广魂飞一剑长。戍角就沙催落日，阴云分碛护飞霜。谁知汉武轻中国，闲夺天山草木荒。

      

忆昔扁舟访玉溪，满堤花树逐人迷。开笼放鹤雨新霁，倚棹观鱼日未西。野老醉歌青箬笠，牧儿归唱白铜鞮。鹿门谁道远朝市，风月一湾犹可㩦。



        一叶鉴中来，两岸青山起。送我红蕖万柄香，疑在蓬壶里。天地莹无尘，巾袂凉如水。白浪无声月自高，不是人间世。

      

一气阳来复，含灵已兆春。帝心谨斋祓，天命用休申。万寿无疆祝，千秋宝鉴陈。寿慈时有乐，欢忭洽天人。


王事忽来此，今朝天气新。溪山浑是句，樽酒可无人。幽鸟空惊梦，残花不当春。飘然又归去，明月满衣巾。



        生我于虚，置我于无。至精为神，元气为躯。散阳为明，合阴为符。形为灰土，神为仙居。众垢将毕，万事永除。吾驾时马，日月为卫。洞耀九霄，上谒天帝。明明我众，及我门人。伪道养形，真道养神。懋哉懋哉，馀无所陈。

      

□□□□□□□，□□□□□□□。玉殿大开从客入，金桃烂熟没人偷。凤惊宝扇频翻翅，龙惧金鞭不转头。□□□□□□□，□□□□□□□。



        山崦筠车转屈蟠，欲寻野店具盘餐。主人变色行蚕忌，客子包羞坐虱官。早见此生真寄寓，更知行役是艰难。逡巡揽袂来旁舍，晓月朦胧春梦残。

      

苦战沙门卧箭痕，戍楼闲上望星文。生希国泽分偏将，死夺河源荅圣君。鸢觑败兵眠白草，马惊边鬼哭阴云。功多地远无人纪，汉阁笙歌日又曛。



        开山何日事，断碣卧荒榛。食尽僧行脚，兵来佛舍身。烧痕侵殿址，租额累山邻。可是天魔盛，谁能问大钧。

      



        折桂归来日，西风万里秋。锦衣天上客，红叶渡头舟。把酒难为别，题诗更欲留。明朝山水隔，何日是重游。

      


        先生英气欲横秋，唾手功名岂待求。共指层霄看展翼，谁知平地亦沉舟。箦中宰相宁嫌辱，胯下将军未足羞。有志会须腾踏去，莫将富贵羡王侯。

      


        杀声沈后野风悲，汉月高时望不归。白骨已枯沙上草，家人犹自寄寒衣。

      


        壮年鼓箧上神京，叹息惊人未一鸣。白发尚堪谈世事，青衫原不坠诗名。簿书堆案三年梦，风月张帆午夜程。去矣飞腾九霄上，莫忘瞻衮话平生。

      


        居闲岁月久，万事心已冥。独于同调人，独未能忘情。忆昔桂花发，君来访柴荆。把酒坐花下，欢然话平生。今年秋更好，花还照眼明。无由共清赏，幽恨已难平。那闻遭横议，意颇悔西征。既不乐朝市，却思岩石耕。古来未遇者，宁免寸禄荣。要当且隐忍，勉强就功名。

      

翩翩归鸟，亦已倦飞。平林在望，非此曷依。是用敛翮，一意来归。世网虽密，容或我遗。



        胸襟洒落一尘无，晚岁归来足自娱。去国何须怀北地，卜居且喜面东湖。夕阳影里山相映，古木阴中鸟自呼。正好凭栏吟复醉，胡为止酒太拘拘。

      


        心地荒芜旷几春，朅来邂逅共耕耘。交情正喜清如水，归兴那知去似云。百首漫劳频寄远，一樽终拟再论文。胡为竟尔乖前约，寂寞车音杳不闻。

      


        来时荷盖翠相扶，不谓经年尚守株。纵使香风来不断，争如归去小西湖。

      


        山居我欲避嚣尘，尚觉门庭俗客频。羡尔结茅当道左，一轩风月作閒人。

      


        君不见昔日泰山孙先生，蹭蹬穷途道未行。读书有志破万卷，置锥无地可躬耕。高堂亲老仰甘旨，未免道路长营营。睢阳客舍一再过，牢落谁人如姓名。文正范公真好士，一见宾阶喜气形。深知先生非乞客，金在泥沙玉在荆。底事穷年事奔走，厄贫废学诚可矜。因留乡校周所急，奉亲为学使有成。先生果不负公望，行益修兮经益明。十年声名动廊庙，天下望之如日星。一代儒宗君试数，谁不首以先生称。向使不遇文正公，亦将因循埋没如腐萤。吁嗟此风寂寞久，岂是亩亩无如先生之才能。世人俗眼弃贫贱，胸中壮气空峥嵘。吾家叔父特达士，汪汪伟量如沧溟。比隣有蒋生，所志在穷经。迫于饥寒故，无以赡亲庭。不问师道己未足，聚训青衿已十龄。锐志日已丧，尘事日已婴。顾虽仅能供子职，而此术业何由精。吾叔念之为慨然，一见自待如父兄。恐子坐穷竟废弃，亟使就学趋准绳。况有括苍胡夫子，传道吾里作世程。执经座下子无忽，子之所须吾其应。倾囷倒廪略无靳，阔视世俗亲疏情。我闻此事犹叹息，俗士闻之应骇惊。近来世道太浇薄，骨肉犹作锱铢争。故虽有子尚不教，但欲黄金自满籯。安能推其余，以及异姓忘爱憎。伟哉吾叔贤，远继文正公之英声。蒋生其勉之，无使后人独羡孙先生。

      


        日躔析木当良月，辰象煌煌森罗列。勿惊昴宿下天来，果向明时作人杰。巍巍德望冠簪缨，鲁国真儒独擅名。五百年来世希有，端为社稷万人生。胸中素抱经纶术，致身便欲扶王室。不学磻溪坐钓矶，洗光直取虞渊日。艰难将相罕全才，天使我公居上台。公能以道佐人主，四海俱知天意回。苍生政尔资霖雨，未许超然成独处。伫看丹诏下严宸，会见敖叔三相楚。向来忠烈已无前，此去勋庸非偶然。便使呼乾韩朝魏阙，直须光复旧山川。富贵功名人所欲，世间万事今合足。龙门客至亦何言，独有长年为公祝。但愿我公如汾阳，二十四考中书堂。他年更伴赤松游，永作汉家张子房。

      


        衰年已是病双瞳，那更新添两耳聋。山外钟声元不到，窗前难唱亦难通。便遭谤骂安能累，给有笙歌也是空。每恨肚皮从旧窄，而今却做得家翁。

      


        道左逢幽寺，巍然气象新。泉声长绕舍，山色欲侵人。疏牖时穿竹，虚堂不染尘。老僧仍好事，不厌客来频。

      

春日固喜雨，雨多亦可已。若为尚霶

      


        少日为僚古乐成，一时共喜得豪英。盍簪便有功名志，倾盖曾无世俗情。回想旧游如昨梦，顿成尘迹负平生。故人倒指雕零尽，矫首佳城泪欲倾。

      


        迟日郊原好，杖藜春色随。此行端不恶，对酒醉何辞。竹外名花发，檐间野鸟窥。晚来登阁望，山水更幽奇。

      


        高僧良士总贪閒，虽我同庚不往还。诗罢谁知勤治圃，斋余无事只潜山。亦闻相约来倾盖，久待如何未叩关。湖上藕花今正发，不妨共戏水云间。

      


        老去逢春倍感时，兴来聊复对芳菲。月明更觉花枝好，风动还惊雪片飞。一笑休辞今夕醉，四并须信古来稀。乘闲莫惜频相过，要共携壶上翠微。

      


        使君敛惠抚吾乡，物阜年丰特异常。已向湖中同众乐，更来山上发天藏。登临缅想高怀适，赋咏悬知雅兴长。独恨杜门方屏缩，莫窥佳致望余光。

      


        兀坐铃斋困郁蒸，举头忽见月华明。兴来策杖园中去，聊复寻山听水声。

      


        悲恼情怀未易除，相逢犹未免嗟吁。暂停丝竹虽云冷，只对江山亦足娱。我得退闲为上策，汝能勤苦是亨衢。欲行千里非难事，须作人间汗血驹。

      

晚上危亭望石城，楚君曾向此间兴。城池芜没人何在，只有空山几个僧。



        度力难堪事，甘心作弃才。欲归归未得，却悔出山来。

      


        持心常近厚，遇事不辞难。早岁曾攀桂，中年更握兰。盛名驰海内，素望耸朝端。尚有清芬在，流光永后观。

      


        故人分袂几何年，不谓乘轺到海边。我守丘园甘已矣，君驰原隰尚依然。有怀风月空相忆，无计杯觞可共传。了处不齐徒怅望，夕阳衰草自连天。

      

师本穷和尚，我亦穷秀才。忍穷俱已彻，老肯不归来。今师虽暂别，泉石莫相猜。应缘聊复耳，师岂有心哉。


为邑赤城下，岂欲寻赤松。我家幸不远，杖履会相从。



        羁怀索寞苦难禁，赖有良朋与盍簪。同志自怜今日少，知心谁复似君深。哦诗喜得江天句，把酒愁分岁暮襟。莫恋故山乖素约，春来准拟共登临。

      


        海棠已赋十分妆，细看妖娆更异常。不得与君同胜赏，空烧银烛照花光。

      


        一雨欢声已沸传，更观佳句倍欣然。一时果遂为霖望，会见重书大有年。

      


        君去经春未得还，老夫幽恨满春山。海棠花过乖同赏，杨柳阴成阻共攀。对月有谁陪笑傲，临流惟影伴清閒。何时策杖来过我，把酒论文一解颜。

      


        劳苦形骸不自知，朝来始向画图披。可怜憔悴今如许，更不归休待几时。

      

晚上危亭一凭栏，青青最爱谢家山。谢公陈迹虽磨灭，馀韵遗风尚可攀。



        寒士叨尘分已逾，不为归计待何如。暮年光景那能久，浮世荣华总是虚。此去直须甘澹泊，个中元自有乘除。因公拈起余君话，愈使衰翁忆故庐。

      


        水浸野苗森碧玉，风翻早稻卧黄云。有年如许诚希见，农父犹言未十分。

      


        落尽群花春已残，忽惊庭下锦新翻。夜深领客穷清赏，一笑开怀倒数尊。

      


        龙山陈迹已成灰，尚忆当年戏马台。我幸偶陪黄菊醉，君应亦向白衣来。风高日朗三秋霁，野旷天清万象开。好对良辰成乐事，若为不饮竟空回。

      


        脱得身来上短篷，飘然初试一帆风。孤城回首知何处？只有凌歊在眼中。

      

眷兹衡宇，草树溟濛。坐对五柳，遥望九江。亦足寄傲，东轩南窗。独恨无人，载酒相从。



        呜呼哀哉元帅公，百世一人不易逢。堂堂天下想风采，心如铁石气如虹。正色立朝不顾死，半生常在谪籍中。真金百链愈不变，流水万折归必东。落落奇才世莫识，欲知功草须疾风。维时中原丁祸乱，尘氛涨天天蒙蒙。众人畏缩公独奋，毅然来建中兴功。雄图一定百废举，复见南阳起卧龙。呜呼哀哉元帅公，翩然遗世何匆匆。无乃天上亦乏才，故促我公还帝宫。公还帝宫应有用，何忍坐视四海穷。吁哉四海正困穷，兴仆植僵赖有公。公虽居东都，天下日望公登庸。公今既云亡，天下不知何时康。正如济巨川，中流失舟航。当今士夫岂无人，请问谁有公器业，谁如公忠良。公虽不为相，德望震要荒。公虽非世将，威棱詟豺狼。伟哉奇节冠今古，我试一二聊铺张。靖康元年冬，敌和正披猖。庙堂惊失色，愁睹赤白囊。公首慨然乞奉使，欲以口作定扰攘。朝廷是时未知公，公之蚤志不获偿。忧国耿耿思自效，再乞守土河之旁。命下得磁州，翌日径束装。下车未三日，边骑已及疆。敌人闻之亟退舍，匹马不敢临城隍。顷之得兵数十万，康邸赖公王业昌。及公领留守，北顾宽吾王。恩威两得所，春雨兮秋霜。余刃曾不劳，危弱成安强。奸雄悉胆落，谁敢乱纪纲。呜呼哀哉公死矣，民今有粟安得尝。狙诈乘我虚，近复陷洛阳。洛阳去东都，雉堞遥相望。不闻敢侵犯，岂是军无粮。只畏我公霹雳手，气慑不复思南翔。呜呼哀哉公死矣，秋高马肥谁与防。天子久东狩，去冬幸维扬。都人心恋主，谓言何相忘。朝夕望回辇，断肠还断肠。公独以死请，再请意愈刚。呜呼哀哉公死矣，万乘何当归大梁。咄咄食肉人，尚踵蔡与王。奸谀蔽人主，痛毒流万邦。人怨天且怒，意气犹洋洋。所冀我公当轴日，尽死此曹膏剑铓。呜呼哀哉公死矣，始知国病在膏肓。我公我公经济才，设施曾未竟所长。但留英声与后世，永与日月争辉光。此死于公亦何憾，顾我但为天下伤。我闻天下哭公者，哀痛不起父母丧。父母生我而已耳，岂能保我身无殃。邦人此时失所依，波迸东下纷苍黄。我公我公不复见，秋风在处生凄凉。百身傥可赎，我愿先以微躯当。灵丹傥可活，我愿万金购其方。彷徨愧无起公计，安得长喙号穹苍。呜呼哀哉元帅公，太平时节君不容。及至艰难君始用，民之无禄天不容。呜呼哀哉元帅公，古来有生皆有终。唯公存亡孙休戚，千年万口长怨恫。嗟我草茅一贱士，念此抑郁气拂胸。衔哀挥涕何有极，愿以此诗铭鼎钟。

      


        姑射风姿绝点埃，年年长是腊前开。方疑今岁无消息，多谢君能折取来。

      


        君与吾游积有年，未曾同醉海棠前。如今君乃先春到，似赴花朝岂偶然。已是诗中参造化，何妨花里见神仙。暂归莫负重来约，未及春风便着鞭。

      


        我生甲申岁，同岁知几人。十中无一在，使我涕陨巾。尝试屈指数，谁登要路津。不过五六辈，踪迹半已陈。其一最先达，进为国大臣。宠荣无与比，近亦以讣闻。顾我何为者，本是陇亩民。持橐已过分，寿更近七旬。独恨苦拘缚，归志不得申。天复放我归，遂此自由身。湖山堪寓目，风月足怡神。有花我共醉，有鸟助我吟。若不自娱乐，开口对芳辰。却恐泉下客，笑我浪苦辛。虽生亦何益，徒负百年春。

      

只存我与二三公，可叹人生瞬息中。纵使老来身未死，知能几度见春风。



        自惭面目久尘埃，拟对冰姿一笑开。闻道前村连夜发，岂辞健步远移来。

      


        抱痾三月未能瘳，乐事都无只有愁。忽觉天香参鼻观，顿令病客展眉头。拟招宾佐同欢赏，奈怯壶觞且罢休。却忆向来无事日，年年花下醉千秋。

      


        依山开户牖，每到眼增明。爽垲偏宜性，清虚更醒酲。地高朝纳日，江近夜闻声。默坐观身世。

      


        与君有约看梅花，准拟尊前共笑歌。花已飘零君不至，夕阳芳草奈愁何。

      


        夏旱连秋又及冬，大田高下总成空。千仓已失三农望，一雨欣闻百里同。青入平畴看麦秀，绿回枯沼喜泉通。从今得免填沟壑，皆谢天公惠困穷。

      


        竹篱茅舍旧同居，不见冰姿恰岁余。别后有谁亲几席，朝来忽喜映阶除。雪中有酒宜相就，月下无人肯自疏。端与岁寒长有约，不须青帝更吹嘘。

      

久雨无聊喜乍晴，尚馀春色到檐楹。杨花飞去今无力，燕子归来似有情。静看游鱼波面跃，闲随野鹤竹间行。世缘到此消磨尽，只欲徜徉度此生。



        道义谁人似乃翁，有儿如子岂忧穷。自应便享千钟养，不谓今犹四壁空。好遣江山归笔下，莫将荆棘置胸中。诗书傥不辞勤苦，衣绣何难继祖风。

      


        岁月催人老，少年安在哉。羡君杯酒里，日日见花开。

      

渊明事南亩，躬自穫岩隈。虽复竭吾力，却得舒我怀。所收既不薄，卒岁事可谐。邻家相慰劳，竞持酒与鸡。留连相酬酢，入夜未能回。回思往岁歉，举目俱堪哀。忧心今幸释，笑口何妨开。须倾瓦盆尽，须放玉山颓。已是从吾好，宁忧与世乖。任他田父哂，未足为高栖。



        过了重阳又一阳，梅开亦拟共壶觞。病中无复成狂饮，且作前贤醒里狂。

      

本是山中客，胡为作远游。风波惊脱险，岩谷喜寻幽。纸帐寒来煖，僧蔬饱即休。百年如一梦，此外复何求。



        簿书终日叹徒劳，俄喜相看有故交。抱道尚稽怀印绶，安贫还不厌衡茅。草庐谁识真龙卧，阿阁行看彩凤巢。归去不妨深闭户，静听修竹晚风敲。

      

僧中有高僧，士亦有高士。我虽不为高，心粗能知止。师是个中人，特患不为尔。何幸我与师，俱是邻家子。



        田父苦亢旱，伤心涕泗沱。使君悯斯民，雩禜亦何多。古庙舞群巫，袂属肩相摩。密云自西郊，奈汝旱魃何。天官感精诚，霹雳加谴诃。遂协毕星好，一洗吾民痾。顿觉田亩间，欢然声气和。人生一饱足，宁复忧其他。要当及丰年，对酒仍高歌。只愁偃鼠腹，未醉颜已酡。

      


        喜对东风玩朵云，按行知已遍淮滨。论心我正怀良晤，乘兴公应继昔人。采石江头天欲霁，凌歊台上物长春。从容傥许留牙纛，看取姑溪岁事新。

      


        雾卷云收月迸光，一时烦浊变清凉。怪来坐上深无暑，疑是山间已有霜。老去岂期身尚健，閒中且以酒为忙。故人若也坚辞醉，忍负良宵月满床。

      


        欲向南昌去，先为北固行。泛舟游寺古，倚槛看江清。久作市朝客，喜闻钟磬声。登临曾未竟，已足快平生。

      

晚上危亭忆隐居，高情逸气古人无。横山祇有精庐在，无复书堂旧药炉。



        千载微言绝，夫君妙独传。钩深探阃奥，养浩塞天渊。忧世心虽切，归田志颇坚。斯文今已矣，空复诵遗编。

      


        六花一夜降中天，飞绕吾庐顿满前。纪出仙家新窟宅，疑非尘世旧山川。但惊岩上青松老，不见天边白雁连。赖有瓮头新酿熟，何妨沉醉度残年。

      


        良田方苦莠骄骄，甘雨如何閟九霄。贤守治声喧道路，圣君德泽播黎苗。宁容赤地炎威炽，果见青天旱气消。昨夜东皋已沾足，康衢满耳沸歌谣。

      


        多少同年尽溘然，我今独喜尚安全。傥延朝夕诚为幸，敢谓犹能十五年。

      

晚上危亭一解颜，公馀偷得半时闲。未能投绂寻归路，聊复衔杯对好山。



        冬暖曾无欲雪天，正忧饥馑在新年。忽闻夜滴檐前雨，便觉春归郭外田。千里已知俱乐只，一尊亦拟共陶然。其如使者拘台制，不肯花间听管弦。

      

倒著山公白接䍦，尚怀前日醉蛾眉。江山风物还如旧，祇欠波间玉笛吹。


平时野性爱吟诗，一字长惭未得师。妙句既容窥格律，良辰更喜觌光仪。绛帷暂且留三楚，丹陛行将命一夔。莫为浮荣求速化，功名到底属男儿。



        兀坐江城厌寂寥，喜逢春色上梅梢。寄言画角休吹遍，留与铃斋作淡交。

      


        春来何事尚凝严，一夜空庭霰雪兼。坐久罗衣惊顿薄，更阑杯酒觉频添。旋消疏滴檐间雨，更看平堆地上盐。谁道东风回暖律，韬霞掩日不容觇。

      


        妙龄才藻擢文犀，声价何须待品题。独狍孤衷长拱北，拟摅妙画欲平西。五年不见如如渴，一笑相逢醉似泥。我老已为林下计，看君平步上云梯。

      


        东风才解冻，农事已开端。田夫竞力作，不获须臾安。渊明于是时，亦岂容坐观。日出负耒去，入夜乘牛还。宁不惮劳苦，要得逃饥寒。顾我独何幸，虽知稼穑难。逢秋但一饱，此外了不干。回首视渊明，已是增汗颜。那堪万事拙，只得长掩关。诵公获稻句，倍为公兴叹。

      


        方欣秋气爽，庭户生凉颸。俄然毛骨冷，霜露侵人衣。乍霁还可喜，领客登翠微。犹有篱下菊，不见园中葵。徘徊视景物，似与人俱衰。幸有本中物，何妨时一挥。人生得行乐，老去未为迟。宋玉犹未老，何事苦多悲。

      


        行轩未用苦相催，花下清尊正欲开。君若此时留不住，何如当日罢休来。

      


        坐遍遐观渌照亭，凉飙了不到檐楹。更登江月还蒸郁，谁道人间夜气清。

      


        领客闲登木杪亭，坐来四面对峥嵘。野田散漫高低绿，湖水瀰茫远近清。览胜喜穷千里目，放怀笑引百壶倾。酒阑未用忙归去，更看亭前海月明。

      


        鸡黍经的契潤，池台落日登临。千里空劳回首，一樽谁与论心。

      


        伊昔岂无旱，赫日流金石。伊昔岂无水，巨浸连天白。未若去岁风，飘忽几终夕。时方属新秋，稻子半黄赤。倏然卷地来，一扫不遗力。但觉田亩空，不见仓箱积。余祸及吾民，来春有饥色。巡门粥妻子，不足充贵籴。往往成流离，有家归不得。我方还里闾，正值此艰厄。有心怀拯救，不寐欲通昔。念无捐廪人，此意空愤激。民饥犹己饥，吾宁忍独食。作糜倒瓶粟，恨不及九百。纠合族与隣，乐从有吾叔。岂但一时利，永作他年额。要令里中人，自此长饱德。虽或有凶年，不复更他适。郑罕与宋乐，未足为匹敌。施厚报必丰，会须看他日。

      


        家世登科能几人，两人今岁奄沉沦。不应天遽衰吾族，会见时当发汝身。联辔莫辞金镫冷，夺标争鬭锦袍新。还须益励青云志，门户何忧不再振。

      


        有屋依山复面湖，幽栖试问有谁如。门前更种千竿竹，堂上还堆万卷书。每恨暮年方卜筑，岂知今日得安居。鲤庭况有新桃李，莫惜时来长者车。

      


        主盟湖学属何人，赖有公来为作新。士俗似闻衰也久，文场今见美哉轮。挈还旧观人争睹，赋就新诗笔有神。苕霅儒风从此振，文翁端恐是前身。

      


        日者俱云我未归，独君算我有归期。仍言不出三秋里，东望家山喜可知。

      


        不见高标动浃旬，寸心如渴欲生尘。春深渐觉梅花老，风暖还惊柳色新。对景想题诗句满，开怀应把酒杯频。扁舟前后空相望，安得从容笑语亲。

      


        懒将功业勒燕然，闭户深居二十年。嗟尚强颜纡郡绂，老来犹未得归田。

      

扁舟犹记拂洲蘋，转眼年华几度新。愧我今成双白鬓，喜君来驾两朱轮。一时令下从如水，千里威行敬若神。拟访旧游观盛事，一官何苦绊吾身。



        在处人争馈五浆，风标端是紫微郎。已能遣兴追工部，更欲消忧对杜康。阐教暂烦临水泮，趋朝行见裛天香。老夫素乏惊人句，徒叹辞锋未易当。

      


        一时推旷达，末俗少如公。自得高人趣，居多长者风。生涯书卷里，世事酒杯中。瞑目应无憾，传家有阿戎。

      


        游刃有余地，孤忠不愧天。两朝资弼亮，四海赖陶甄。身后浮言汹，生前素履全。他时公论定，史笔看流传。

      


        由来康济属仁人，公更慈仁酷爱民。闻道忧劳添瘦悴，遣愁聊送瓮送春。

      


        今晨是生朝，今夕是除夜。年年聚亲朋，往往罗酒炙。而我忽抱痾，见酒辄避舍。一滴不沾唇，何以相慰藉。人生能几许，今已迫衰谢。病躯复如斯，令人发悲咤。展转竟无眠，作诗诉同社。

      


        故人声气合，交契久弥深。不弃荒村陋，来分古木阴。意倾陈笃论，兴发出高吟。岂料逃空谷，犹闻正始音。

      


        水旱无忧不用祈，只祈心事莫相违。我今衰老浑如许，惟仗神通放取归。

      


        山头飞雪已漫漫，云散须臾复见山。踏雪不辞来野外，爱梅须遍走林间。为怜孤艳思经目，拟索疏枝笑解颜。师肯相过宜及早，预愁花点绿苔斑。

      


        兰舟泛泛漾轻风，十里桃花一望中。疑是余霞天外落，不应花解满山红。

      

睡里闻风雨，吾行拟暂停。起来搔首坐，喜见一天星。



        乔松转日影斜斜，穿入疏棂细作花。怪得清阴长不改，原来松下蛰龟蛇。

      


        世人竞蜗角，终日汩尘缘。谁谓名园内，深藏小洞天。

      


        西风一夜扫残枝，处处寒砧捣客衣。我正思归归未得，却于江上送君归。

      

苍崖崛地耸，飞瀑从天下。一岭跨两州，千年无九夏。



        晚日转云头，长空收雨脚。稍觉暑气清，独坐倾桑落。兴来或醉吟，接䍦还倒著。胸中了无忧，事事俱脱略。缅怀我友朋，踪迹东西各。几欲往从之，恨被微官缚。此来得夫子，臭味颇相若。倾盖便论心，开怀不我却。新诗一何工，清思渺寥廓。才如李杜雄，句压曹刘弱。顾我志意衰，笔力不如昨。明时百无用，正恐填沟壑。公余幸少闲，对酒且深酌。拭目看诸公，衮衮登台阁。

      


        直气如君世莫双，笑人老死利名场。一言龃龉身虽去，万口咨嗟道愈光。舌在何妨居泽国，时来会见佐岩廊。人间荣辱浑休问，日饮醇醪计亦长。

      


        君是诗中老作家，笑将丽句换名花。花因诗去情非浅，诗为花来语更嘉。须好栽培承雨露，莫令憔悴困尘沙。他年烂漫如西蜀，我欲从君看绮霞。

      


        老向江头强剖符，梦魂长是绕吾庐。正惭我未成归计，却羡君先遂隐居。湖上烟云常缥缈，园中花木总扶疏。他时尚冀相从醉，剩把鸱夷载后车。

      


        岁事行将半，今年又有秋。喜君将漕计，容我厕英游。湓浦古来胜，庐山天下幽。此行殊不恶，莫惜少迟留。

      


        灯下看花已可人，此花那更有精神。不辞今日樽前醉，只恐红妆不是真。

      


        下车逢好雨，清兴一何长。暑退郊原爽，风生院落京。登楼延夜月，绕树探秋香。况得陪诗社，从容乐岁穰。

      


        奉祠命下大明宫，尽室欢呼笑语同。但欲从容全晚节，敢言高尚激贪风。醉乡有约谁陪我，诗杜无人赖有公。从此故山添胜事，未饶弘景相山中。

      


        于门高处许谁同，杰阁新成气象雄。辉映万家增壮观，峥嵘百尺耸层空。一天风月登临后，千里溪山指顾中。此地旧多仙窟宅，对君疑是老仙翁。

      

薄日烘云影，轻风溅浪花。数峰排绝岸，一雁落平沙。冉冉寒生袖，悠悠梦到家。前村谁有酒，试遣小童赊。



        我心虽老尚如童，春到惟思笑语同。正欲对花歌且舞，那知通夕雨兼风。千畴固喜俱沾足，百卉还愁一扫空。安得晴天开万里，缓行花下豁胸中。

      


        平生恶晻昧，虚空光陆离。心与此月同，不容一毫疵。恨月有圆缺，不得常清奇。每欲语天公，仍斫此桂枝。青冥去无路，思虑空劳疲。明知此意苦，殷勤长我随。去年西湖上，烂醉吟悲辞。今年巧相觅，似欲叙离思。西风为披拂，浮云无蔽专亏。坐开百壶酒，与月论襟期。永结无情欢，谢此世上儿。吾友胡夫子，豪荡笑墨厘。拟借月颜色，为君鉴薄帷。告之且痛饮，行乐当及时。

      


        矫首江天正奉怀，一缄遥寄百篇来。颇闻新筑草堂就，仍对旧穿花径开。坐上好山长作伴，窗前修竹镇相陪。嘉君深得闲中趣，千里何时共一杯。

      


        松竹回环十里阴，一声啼鸟觉山深。道人睡足北窗下，一榻清风直万金。

      


        人日晴天万里开，自应一笑上春台。清斋偶阻花前醉，且把茶瓯当酒杯。

      


        高牙大纛拂层云，樽酒相逢楚水滨。千里江山俱入眠，一天风月解留人。横吹玉笛渔船晚，醉拥金钗绮席春。此地谪仙归去后，谁知今日兴尤新。

      


        我爱朱夫子，处世无戚欣。渊明不可见，幸哉有斯人。奈何不苟合，进用苦无因。夫子于此道，妙处固已臻。尚欲传后学，使闻所不闻。顾我景慕久，愿见亦良勤。第恨隔千里，无由往卜隣。安得缩地杖，一到建溪滨。

      

人言三白兆丰年，四白欣逢向腊前。细糁芦花初着地，乱飘柳絮忽漫天。雅宜领客登台上，正欲开尊向酒边。乐岁幸君同赋咏，若为归棹遽翩然。



        此时狂敌合灰飞，致我天王下紫微。士马生风增锐气，旌旗蔽日耀皇威。愧无一策裨黄屋，滥逐千官扈赭衣。智略如君宜有用，周行指日看来归。

      

世人耽宠荣，往往麾不去。日已迫桑榆，驰骛方成趣。谁肯急流中，便作冥鸿举。屈指数哲人，在昔独疏傅。万口共称贤，饯送塞归路。天子亦嘉之，赐金示优顾。渊明作此诗，端欲迷者悟。我观二疏高，岂无子孙虑。挥金以自娱，益表清节著。



        退之讼风伯，风伯罪固彰。未若旱魃甚，千里尘沙黄。我欲持斧钺，尸诸古道傍。此志竟未就，展转成悲凉。使君有妙术，在德非馨香。神龙不敢卧，感会趋灵场。霈然下甘雨，天地森开张。旱魃不待诛，一旦自摧藏。

      


        三分春色一分强，风雨忧愁莫见妨。何幸山城官事少，且看溪路野花香。丝丝嫩绿垂流水，片片飞红逐去樯。一日要须拼一醉，百年能醉几千场。

      


        夫君自合代王言，暂寓空斋作九椽。尽日清谈挥麈尾，闭门危坐爇龙涎。诗囊遣兴随时赋，茗碗袪魔对客煎。看即除书催入觐，得閒登眺且欣然。

      

晚上危亭望大江，天教千古作金汤。中流击楫人何在，徒感兴亡对夕阳。



        古人花谱名浮实，独有海棠真第一。我家千树足奇花，晚得此花尤杰出。每逢春色鼎来时，争逞新妆媚晴日。浑如酒晕入香腮，宛似胭脂施玉质。雨后妖娆倍有情，天然富贵曾无匹。夜深烛下更端相，睡起还疑春思郁。老来百事尽疏慵，颇喜与花时款密。岂知牢落向江城，骤尔乖离心若失。试从僻陋强搜寻，偶得一株天所乞。纖枝虽瘦不禁春，亦有花光相照拂。一时游子睹争先，共叹凡花难跂及。愈令倦客忆故园，不觉泪沾衫袖湿。

      


        吸尽百川还见底，头角惊杀膻与鲔。有时大瞋明月珠，照耀六合光不死。沧溟浩荡极游巡，钩深匪惮穷涯涘。今者修鳞何侧倚，岂是吞舟厌迁徒。只应喷浪云日翳，故此盘桓良有以。朝发夕至固无难，在在处处期一视。苟容肯向寻常沟，要养此身数千里。圉圉洋洋信自如，涵泳嚅哜真得理。从容讵止濠梁游，枯槁宁同车辙里。至乐元非惠子知，入舟肯作周王美。谪仙跨背应无由，昌黎脍鲍诚虚拟。终日相望谁得似，井蛙安足为跨跱。得所一任笑猵獭，旋体宁容咂蝼蚁。清波孤虚有余泽，何必龙津夸锯齿。蕞尔鳏鲕徒唯唯，春来秋花无暂已。随阳上下一何劳，风波荡薄不自止。謷乎大哉天独委，居然不与众鳞比。高摩无为还已矣，肯向人求升斗水。古来大鱼不池活，会须终作风雷起。殷勤寄语任公子，收拾茂钓毋进跬。

      

晚上危亭忆令威，凌虚山上悟玄机。丹成不见升腾迹，徒想当年化鹤飞。


和气融融动白蘋，欢传千里政方新。若为摆落游珍馆，不顾悲啼拥画轮。鲸海无津堪纵目，雁山如旧足怡神。愿言分我闲中趣，已问君王乞此身。


东风才解冻，农事已开端。田夫竞力作，不获须臾安。渊明于是时，亦岂容坐观。日出负耒去，入夜乘牛还。宁不惮劳苦，要得逃饥寒。顾我独何幸，虽知稼穑难。逢秋但一饱，此外了不干。回首视渊明，已是增汗颜。那堪万事拙，只得长掩关。诵公穫稻句，倍为公兴叹。


吾邑多缁徒，浩浩若云海。大机久已亡，赖有小机在。乃更与一岑，纯全两无悔。堂堂二老禅，海内共期待。



        处心心无愧，持身德有常。施恩周里闬，植福遍僧坊。入户书盈室，开樽客满堂。清芬传后叶，看取桂枝芳。

      

一年三百有馀旬，举世栖栖苦迫贫。得享安宁七十岁，已胜衰谢万千人。好官纵使登三事，荣养何由及二亲。争似山间林下坐，无忧无毁足全身。



        尊前莫惜千金费，醉里能令万事轻。须信人生行乐耳，此身何用绊浮名。

      

尘缘嗟未断，俗事颇相关。虽怀林下趣，坐失山中闲。时令清夜里，梦绕云水湾。寄语猿鹤伴，明朝归故山。



        仕宦吾乡少，咸尊鲁一儒。名虽登上第，身不到亨衢。耆旧今垂尽，游从孰与俱。百年如梦幻，回首但惊呼。

      


        揽辔澄清慕古人，观风问俗按行频。振荒已视饥由己，畜水犹思利及民。美意共推君体国，高怀还喜我抽身。名章下逮情何厚，和气薰然暖似春。

      


        当时邂逅已心倾，别后逢人问去程。顾我拙疏非世用，喜君明悟自天成。十年不见怀芝宇，一笑相逢付曲生。暂尔就闲宜自爱，上方着意擢豪英。

      


        台阁如公盍见收，尚淹外补为民忧。身为邦国三年计，心在江湖万里秋。乘兴举杯还对月，得閒搜句或临流。平生恨不逢名士，岂谓年来遂此谋。

      


        圣主方将大有为，有如二老盍来归。不应飞挽留江表，且使澄清向日畿。四海英豪从古少，一时耆旧似君稀。相将稳入修门去，直上云霄拱太微。

      


        十分春色在隣家，我独伤心感物华。君若此时辞痛饮，也应辜负后园花。

      


        我昔行年近六旬，辛勤才有屋容身。汝成广厦年方壮，端是吾家有福人。

      


        山中鹿鹤久相疏，恨不归来与汝俱。飞舞尚如前日否，奔腾还上后山无。不闻警露来庭下，犹想衔花近座隅。叹我素钟山野性，从来与汝本无殊。

      


        閒来湖上觅清凉，竹杖芒鞋野兴长。青嶂回环如洞府，绿波澄澈似沧浪。枝头落絮随风急，水面浮鱼逐饵忙。自笑衰翁无个事，悠然身世两相忘。

      


        平分冬气恰经旬，天应新阳产异人。家世旧来推硕学，胸襟自许作良臣。不应莲幕淹留久，会见枫宸拔擢新。但愿朱颜长不老，稳看他日画麒麟。

      


        物物俱有情，情尤钟我辈。况复病且衰，白发不相贷。今日送残春，倍觉生感慨。正恐明年春，此身不复在。忆昔少年时，逢春便倾盖。五十六年中，相亲复相爱。春虽自天来，只在花丛内。常忧地不宽，栽花容有碍。买山敢论钱，惟恐力不逮。花开即欲看，花好还须戴。诗必为花吟，酒必与药对。醉则卧花间，岂事形骸外。醒复绕花行，视之过粉黛。从人笑我狂，我作童儿态。自云尽此身，与春长相会。人事苦相争，花谢春亦退。我欲苦留春，春去不少待。为春搅离肠，寝食俱忘废。悲来不可禁，未免歌慷慨。我当保余龄，相见犹可再。若或径溘然，遂成永分背。愿春略踌躇，一樽容我酹。

      


        为别多年不记旬，雪中闻到喜难陈。尚稽良会心如渴，频展新诗手欲皴。和寡莫追歌郢客，兴来还愧泛溪人。要须早了官中事，趁取元宵作好春。

      


        师走丛林不计年，若为犹未了因缘。万年有路何妨去，透取无生不二禅。

      


        我家还分有园池，正愿春迟春又归。风扫花枝犹隐约，日烘云影渐熹微。客来但欲拼同醉，事往何须叹昨非。自念生平鱼鸟性，又思川泳与云飞。

      


        紫箨从师住，山幽水亦深。方将偿素约，一到洗尘心，别去遽如许，愁来且至今。何时能见过，容我听潮音。

      


        我赋梅花逼古人，人疑和靖是前身。只思长向花前醉，不厌闲来树下频。俗眼但知夸洁白，老怀端是爱清真。大家管领须宜早，莫待飘零作地茵。

      


        危楼百尺俯层城，烟敛云收眼更明。四面月华千顷白，一天秋气十分清。昨宵欲见浑无计，今夕相看似有情。又值病夫慵对酒，赏心乐事信难并。

      


        每恨千山隔，俄欣一日同。交游非比众，人物少如公。正欲扶公道，端期振此风。不须深退避，风雨要帡幪。

      


        新凉初入我庭中，满座清风孰与同。已喜故人来聚首，好坏堪明月更当空。满倾浊酒休辞醉，剩作新诗莫讳穷。屈指如今诗酒社，有谁胸次得如公。

      


        奇才从古少，厚德独公全。克己强为善，虚心乐荐贤。立朝忠贯日，谋国力回天。阅世虽多故，胸中固湛然。

      


        九日长年客异乡，今年又复到南昌。眼看黄菊依然好，心着青山只自伤。已是岁华成晼晼，可堪秋色更凄凉。诸公不用羞吹帽，且试登高共一觞。

      


        早负经纶志，居然欲起家。持身惟孝友，告后尽忠嘉。位望隆青琐，文章在白麻。忍闻埋玉树，四海共惊嗟。

      


        二疏高躅耸簪绅，寂寞无人继后尘。一代风流虽已远，千年我德镇如新。幸抛印绶归空谷，得与湖山作好春。若较前贤那可并，却惭温诏下严宸。

      


        曲生为我惠然来，陡觉春浮潋滟杯。饮罢冥搜无好语，但将风味属江梅。

      


        昔时乘障楚江边，信笔题诗度岁年。岂敢嘲风仍咏月，只思问舍与求田。归心虽似陶元亮，句法宁窥孟浩然。多谢君诗过褒拂，愈令惭汗出如泉。

      


        一瓶一钵自由身，聊向江南玩水云。踏遍千山并万壑，却归林下炷炉薰。

      


        我有虚堂号真止，坐来万虑清如水。君今更以止名堂，想见了无尘念起。

      


        慷慨平群盗，能为众所难。身虽淹武弁，志不负儒冠。义概千钧重，心田万顷宽。故山方适意，清梦忽惊残。

      


        瓮头白酒熟，池上白莲开。我爱君纯白，聊持荐一杯。

      


        华发萧萧日夜疏，奔驰不止欲何如。得抛印绶心方适，归见湖山气始舒。世事转头如蝶梦，人生到此似蘧庐。我今已作终焉计，却悔当年赴鹤书。

      


        老去深悲宠辱惊，归来胸次渺寰瀛。登山临水随宜坐，问柳寻花信意行。境胜已勾诗兴动，身閒还引道心生。亲知满眼如君少，何不时来共一觥。

      


        人生七十古来稀，我幸君今及见之。教得子能传素业，养成孙亦守清规。禀生坎坷今当泰，积善初终志不移。白首喜为林下伴，愿从今日到期颐。

      


        成官冉冉逾三纪，阅世看看近七旬。更览名园兴废记，愈令人忆故园春。

      

塞曲咿呜催断肠，毡车轣辘载啼妆。汉家近属三千客，性命如丝寄虎狼。



        湖山堂下水声寒，夜半琮琤响佩环。梦寐欲归归未得，却来此处听潺潺。

      

人心生剑戟，世路足风波。祇有归田好，谁能自揣摩。



        末俗事浮竞，夫君志不移。至诚闾里化，纯孝冕旒知。恬养方安命，骞腾未济时。一朝埋玉树，空使万人悲。

      


        十分拟共醉花枝，底事君来苦后期。芍药阶前犹烂熳，酴醾回上已离披。春归又是辜杯酒，老去还应惜岁时。今日要须拼酩酊，从教人笑赏花迟。

      


        乡里衣冠久不振，后来犹喜有斯人。曾为蓬岛神仙主，端是储闱羽翼臣。大节已观能直己，小淹何惜且临民。君家幸有佳山水，莫向他乡别卜隣。

      


        兵革连年苦乱离，江东耆旧日衰微。身兼五福如公少，眼见重孙自古稀。未厌案头翻贝叶，方荣堂上戏斑衣。东风忽破南柯梦，回首音容涕泪挥。

      


        渊明抱节，不渝风雨。为米折腰，颇厌艰阻。归卧柴桑，孤松独抚。希踪前贤，寤寐倾伫。

      

处处是红蕖，分明似画图。匆匆看不尽，归对小西湖。



        独立溪头怅望时，高人遗我送春诗。不知春色归何处，月落空庭费梦思。

      


        时入三秋气已清，节临七夕露初零。如何老子临风坐，也望天河牛女星。

      


        和气融融动白苹，欢传千里政方新。若为摆落游珍馆，不顾悲啼拥画轮。鲸海无津堪纵目，雁山如旧足怡神。愿言分我闲中趣，已问君王乞此身。

      

翩翩归鸟，虑患徘徊。四顾万里，独有故栖。故栖来反，所愿已谐。毋思寥廓，扰扰此怀。



        自昔常难四者并，一杯相属意非轻。只今欲破愁城去，赖子时来举酒兵。

      


        我性苦拙疏，与世不相偶。平生不如意，往往十八九。何以遣此怀，赖有樽中酒。去冬酿碧香，颇不计升斗。准拟与亲朋，兴来一聚首。庶几牢落中，时时开笑口。偷儿何好事，一夕负之走。可惜数十壶，化为一乌有。昔闻韦秀才，有酒盗不取。今我乃致寇，退省良可丑。无乃造物者，知我疏慵久。恐我醉时狂，未免自遗咎。用此警昏迷，意在鞭其后。顾我虽无知，自爱岂不厚。从今誓改图，停此传杯手。炷香捧茶瓯，闭门清自守。坐对古圣贤，永作忘年友。

      

场屋声名久，簪绅誉望优。心虽驰北阙，化止被南州。缅想生无憾，犹怜志未酬。庭阶有兰玉，身后复何忧。


乌府延登謇谔臣，共知吾道一时伸。方陈谠论来裨国，还守清规去洁身。峨豸岂能忘去佞，凭熊聊复试临民。颇思一见论心曲，同醉梅花烂漫春。



        年来朋旧少，大半已雕零。人物如吾子，共谓上青冥。行年才五十，叹惜负平生。忆子初见我，我意已先倾。爱子器识远，伫子功业成。纵不登要路，亦必享遐龄。贰邑曾未久，早已闻政声。方将脱选调，荣养娱亲庭。天公亦何事，于此独无情。一旦弃我去，不复见仪形。痛伤风月夜，空对酒尊盈。

      


        挈榼西园去，花光照月华。共看花上月，肯负月中花。酒与花俱白，人如月不瑕。且陪月花醉，何用苦思家。

      

来时惟爱古松青，去日新松种已成。令尹若能终此意，清风着处会知名。


归来非计失，事少得心宽。村落年方稔，庭闱病复安。诗当随景赋，酒莫放杯乾。插架书还在，仍容子细看。



        去岁饥荒特异常，那知今日便丰穰。田畴雨足经时润，院宇风生着处凉。老去我方辞五斗，秋来谁解积千仓。从今闾里无艰食，会见家家酒熟香。

      


        郁郁羇怀久欲东，故园何日割蒿蓬。可堪世路尘缨缚，却使云山蕙帐空。待价深藏非左计，汗颜为斲岂良工。须知吕望严陵辈，亦是沧浪一钓翁。

      


        思到高人见一堂，经年魂梦镇飞扬。抱疴已恨身无力，拗俗还疑路有妨。聊寄一樽牵酒兴，更凭五字恼诗肠。巡檐应索梅花笑，无计从君醉几场。

      

人生出处苦难全，老矣安能了世缘。聊向此时看捉月，敢希他日上凌烟。行吟虽愧无新语，坐食犹欣有故廛。若得放归多种秫，不忧长欠酒家钱。



        一代名流世许谁，独公皎皎著明晖。少摅妙蕴聊持橐，欲振孤风便拂衣。愧我仰高乖晤对，羡君请益控玄微。今朝刮眼看遗墨，更觉平生万事非。

      


        老去肖阴能几休，只求适意不求多。消除旧恨凭三盏，断送余生付一蓑。风月情怀虽已灭，渔樵伴侣尚相过。师来好趁荷花盛，我欲同游击棹歌。

      


        几年涵碧亭，吾亦屡来往。当暑既难逃，斯亭尤可赏。清照心胆寒，凉侵毛骨爽。我方困长涂，且此休尘鞅。

      


        今朝駃步忽来前，报道除书下日边。阃寄复归贤使者，百城闻命想欣然。

      


        屡试乘轺与把麾，笑谈自可解重园。暮年强健人争羡，平日刚方世所稀。国步尚艰端有赖，君恩方渥未须归。时清益展经纶手，直上岩廊秉政机。

      


        方欣佳客至，已寄好诗来。玩味徒三叹，披寻欲百回。相思愁梦断，一见笑颜开。便欲扶藜杖，江头共探梅。

      


        开明后学日升车，千里文风一旦雄。池上采芹摇水碧，帐中摛藻映纱红。

      


        古人贵慎独，举世知者希。末俗事夸耀，常患不我知。杨子有雅尚，传家守清规。折腰三十载，不辞州县卑。却恐非其宜。要当且用晦，处静藏天机。昔贤忌独清，

      


        老大疏慵一腐儒，长年离索与谁俱。杜门有意修黄老，开卷无心诵典谟。不是穿林寻鹤鹿，即来临水伴龟鱼。故人今日如君少，乘兴还能过我无。

      


        妙龄才气压同升，谈笑端能却五兵。况复锦囊新且丽，粲如春树万枝荣。

      


        平生事幽讨，性与山水便。晚岁辟三径，颇喜得地偏。远不去桑梓，近与松楸连。青山枕其后，流水绕其前。群山更簇簇，左右相周旋。栋宇虽未立，气象已足观。旁人笑我拙，空囊无一钱。何苦欲架屋，作此烦恼缘。我岂不自知，老去将终焉。游居与寝卧，安可无数椽。人生七十稀，自古尝有言。我今五十七，髭鬓已皤然。纵使此身健，前去能几年。仕宦虽龃龉，亦复忝蕃宣。向来为亲养，犹或强著鞭。今既成永感，前事都弃捐。傥或未死灭，誓将老林泉。遂此卜筑志，闭门日高眠。栽花满我屋，种竹环我园。山上创一堂，湖中具一船。从容与亲旧，取次中圣贤。虽无万钟禄，虽无二顷田。胸中富邱壑，眼界饱风烟。自足了一世，此外休问天。

      


        君将富贵等浮云，却许白云来就宿。静处何妨共一龛，免教随手翻还复。

      


        洞庭归去几何年，旱岁犹来泽我田。我访遗踪虽已泯，灵泉百尺尚依然。

      

公馀不惮陟崔嵬，三到谢公池上来。下视众山俱培塿，俯窥尘世尽氛埃。松生清籁醒人耳，花褪残红堕酒杯。喜与诸君同胜赏，莫辞一醉少徘徊。



        老去逢秋倍感伤，此生能风几重阳。喜君绿蚁初浮瓮，容我黄花满泛觞。幸返丘园如素志，况陪新旧话中肠。已拼今日如泥醉，苦恨频年客异乡。

      


        夫君端是一时豪，排难捐躯不惮劳。忠义自能全里社，姓名那肯辱铨曹。一生倜傥心常逸，五世团栾寿更主。瞑目定知无可憾，九原风树漫悲号。

      


        老去交游半浅深，高山流水独知音。分携苦未经寒暑，转盼那知隔古今。联事尚怀时把酒，同朝犹记共论心。无因执绋西山路，空对东风泪满襟。

      


        春色还如旧，吾生愧此心。功名嗟晼晚，时序忆追寻。万国豺狼满，重城草木深。西湖真赏处，空想旧登临。

      


        七十康强自古稀，年登八秩有谁宜。寿钟贤母人难及，庆袭佳儿世共知。荣养已为人子范，清规还作女流师。彩衣更戏兰阶下，遥想慈颜笑解颐。

      


        不将有限逐无涯，聊为寻幽驻使华。千古山川埋剑气，半空台阁雨天花。终期香火参同社，且赋新诗寄作家。归晚不须添列炬，预愁惊散暮林鸦。

      


        已是年龄及七旬，田园稍给未全贫。儿孙初识传儒业，世俗还称作贵人。门外湖山浑可乐，沙头鸥鹭更相亲。莫将尘事干吾虑，已向君王乞此身。

      


        污河积水困薰蒸，开凿那知不日成。野水尽从檐下过，客舟还傍市中行。江山自昔天然秀，人物从今分外清。本为此邦开眼目，老夫双目亦增明。

      


        天上恩来解郡章，人间那复是重阳。老身已许归三径，佳节何妨醉百觞。但有笑容生面目，更无閒事挠心肠。旁人不信吾归去，今日真成返故乡。

      


        不到兹山二十秋，重来山水更清幽。无因得向岩前住，日日持竿上钓舟。

      

造物分南北，长江欲尽头。有山浮碧玉，亘古屹中流。万顷涵空月，千帆破浪舟。羡他云水客，长此占清幽。


处世心无愧，持身德有常。施恩周里闬，植福遍僧坊。入户书盈室，开樽客满堂。清芬传后叶，看取桂枝芳。



        英豪何事亦颠隮，命分多应与我齐。尚有他功业在，未应归去把锄犁。

      


        长年踪迹叹西东，此地那知得会逢。老去我将归梓里，时来君合拜芝封。故交零落添新家，晚景衰颓减旧容。今日尊前休惜醉，回头千里暮山重。

      


        不堪秋色已悲凉，那更重阳对夕阳。白发苍颜羞览镜，紫萸黄菊喜浮觞。且来高处开心目，莫引愁端挠肺肠。未信天教长作客，会须有日放还乡。

      


        秋夜凉，秋夜凉，碧天如水涵月光。空堂耿耿不成寐，起坐拔剑歌慨慷。罢金樽，还独酌，试一停杯问寥廊。此身此世竟如何，摇摇惊燕巢风幕。伊昔我生适太平，岂信中原有甲兵。扬鞭走马长安市，美人如玉酒如渑。可惜太平留不住，不旦风尘沓回互。谁知年少乐游场，翻作敌人争战处。烽火照天光夺日，杀气腾空暗如雾。皇家骨肉几千人，尽逐銮舆沙漠去。回头宫阙成一空，惟有山河在如故。咄咄奸谀何误国，二十年来启边隙。边隙已成犹自如，忍使吾民罹此极。哀哉吾民亦何辜，父子连年死锋镝。兴言及此心胆寒，空对秋风泪横臆。泪横臆，宇宙回旋云失色。我闻古亦有乱离，人道乱离今过昔。一人厌奔走，四海念休息。如何廊庙土木人，安坐恬然有肉食。我今愿得上方斩马剑，尽取兇徒肆诛殛。却总堂堂百万师，净扫边尘空塞北。莫言草芥无奇策，愿蒙天子一前席。

      


        少年有志觅封侯，老去知非万事休。薄有田园能自适，不妨卖剑买黄牛。

      


        连岁人怀水潦忧，年登犹叹不全收。夏逢甲子天无雨，预喜今年又有秋。

      

山腰水际有馀青，造物多应特禀灵。桃李无言甘避舍，可怜黄菊强仪刑。



        老去疏慵厌仕途，归来林下学真如。不思身外千般事，只占人间一味愚。但得清尊长对客，纵添白发亦从渠。世间达宦多忧畏，胸次还能似我无。

      


        吾子一布衣，抱道仍怀德。人呻仰其高，耐寒如松柏。亦复诮其介，忍穷如铁石。欲耕且无田，欲住且无宅。借人茅舍居，破漏无遮幂。兀坐懒扫除，凝尘常满席。文章老更成，初不事雕刻。间为场屋游，往往遭弃掷。进取既不谐，资身又无策。敩学三十年，尝作离乡客。亦岂无六亲，为亲成间隔。亦欲求知音，无奈俗眼白。不知何所负，半生罹此厄。空读万卷书，不得稽古力。昨朝起开门，雪深平地尺。极目望四郊，万里如一色。穷人尽皱眉，共畏寒威逼。亦大不能堪，君独无戚戚。危然书窗下，哦诗度朝夕。我送一壶酒，酒面蛆浮碧。但可浇愁肠，岂足资欢适。君乃走长篇，再三叙感激。笔下有如君，足为人楷式。勿谓道难行，自古有通塞。时来会见上通津，莫忧计拙无衣食。

      


        松江桥畔阚名园，一别重游二十年。种德堂前松菊茂，浮天阁下水云连。同来朋旧今谁在，独去情怀只自怜。若许拂衣从此逝，不妨长泛钓鱼船。

      

古无住持事，但只传法旨。有能悟色空，便可超生死。庸僧昧本原，岂识西归履。买帖坐禅床，佛法将何恃。



        陈公行古道，出处尽堪书。俯仰端无负，初终总一如。粤从为剧邑，平步上亨衢。正色主风宪，弹劾靡亲疏。故虽频补外，直性不可纡。召还方进用，谓当推绪余。一朝忽撄疾，力请归旧居。竟化辽东鹤，不作北溟鱼。哀哉名世士，天胡赋分拘。有子传衣钵，无钱治室庐。

      


        乞得行年到七旬，归田不问富和贫。初非洁己为主士，但欲颐心如古人。每对青山常意适，才逢白叟便情亲。静中百念俱灰灭，识破浮生梦幻身。

      


        淡烟笼水一溪虚，别有风光在野庐。幽哢唤人回远梦，落红铺水失清渠。此生得酒休辞醉，今日何人是奠居。正向东山念萧索，筠筒烦寄指南车。

      


        使君盛德格皇天，奔走群龙雨霈然。坐使槁苗成茂实，潜将丰岁换凶年。荷锄野老欣嘉应，抱瓮田夫得晏眠。拟倩乐工弦盛事，山城那得有师涓。

      


        张老升仙不记年，石崖遗迹尚流传。心期默契真如见，何必追随与拍肩。

      


        何侯富词藻，能赋兼能诗。百篇辈李白，十稔嗤左思。搜奇抉灵怪，造化不能私。每为山水游，锦囊随所之。雁荡閟神秀，鬼物潜司巘。开林发幽隐，肇自兴国时。高岩耸崷崒，列岫森瑰奇。龙湫神光异，龙鼻灵液滋。天柱万仞立，冰帘千丈垂。羡君沿檄来，暇日遂遍窥。兴随佳处发，景与高情宜。留步欣有得，过眼光如遗。乘寒蹑危磴，跻险攀樛枝。雅有许询兴，心形不知波。我渐动拘俗，薄宦方栖迟。恨君为此行，不获相追随。平生爱山心，自视如调饥。寻幽傥有路，初不问险夷。几欲老山间，便将云衲披。顷幸官是邑，柴车晶功驰。列贤不暂舍，游燕必于斯。每欲状奇怪，苦乏幼妇词。千岩与万壑，胸中徒自知。别来岁月久，况复逢艰危。兹虽值平时，老大无所施。今观君所赋，妙境俱在兹。慨然想云壑，应不谓我欺。会当寻旧游，重与同襟期。

      


        无补公家只主臣，但思高卧故山云。宦游耻蠹太仓粟，归去贪羹碧涧芹。喜得醇醪堪饮客，还惊妙句更超群。速来共为梅花醉，趁取枝头香正芬。

      


        久矣期堂废，重兴赖有公。双溪修故事，五柳振遗风。顿觉烟光好，端由气味同。莫言官独冷，长在绿阴中。

      


        孤城度日宛如年，赖有吾人慰眼前。把酒论文方累月，扬鞭别我遽朝天。长才合赴风云会，新渥行沾雨露边。帝里故人如见问，为言衰悴愈皤然。

      


        已爱清秋霁景鲜，山明水秀竹娟娟。更来花下成真赏，顿觉飘飘意欲仙。

      


        晓从千骑越重闉，轧轧篮舆渡古津。万叠青山烟漠漠，一溪寒水石粼粼。笑携红袖寻莲社，醉折黄花上葛巾。此会从今成故事，他年应记座中人。

      


        宦情一似秋容薄，归兴浑如酒味浓。台上望乡何处是，夕阳影里暮山重。

      


        吴郡为僚记少时，别来光景迅如飞。江头我始怀章去，岭外君才解组归。正望故人诗见过，回思往事遽成非。死生契潤无穷恨，极目高原泪满衣。

      


        不惮行行雪满巅，要看与雪鬭清妍。开花虽在三冬杪，结子还居万木先。水浅横斜聊自见，夜寒幽独有谁怜。君诗况与梅相亚，传写惭无十样笺。

      


        江南有散人，几年卧草野。破甑余法埃，衡门绝车马。倘非义所安，一介不取舍。辟轩穷巷间，此意非满假。虽云外不足，中有至足者。道义辈古人，文章播天下。一点浩然气，万象资陶冶。持此复何求，酣歌对醆斚。吁域箪瓢乐，千古一回也。先生于此时，卓然秉大雅。顾我愧高风，亦忝诗酒社。何当登此轩，抵掌共披写。

      


        姑溪来几日，两度见生朝。亲旧三年隔，乡关千里遥。梅还开旧树，柳更长新条。只有双蓬鬓，天公不见饶。

      


        驿骑駸駸犯露霜，定知遐俗喜生光。千官弩矢迎郊外，百姓壶浆夹道旁。要使远谋安井邑，尽令诸将守封疆。更将余力筹边策，归日收功坐庙堂。

      


        幸有湖边数亩园，尚堪行乐度残年。惊鱼自合潜渊去，倦翼宁思出谷迁。既乏仙方能却老，又无奇策可扶颠。但知藏拙安吾分，一任人称贤不贤。

      

不贪燕寝日凝香，祇要归休深处藏。大火已流秋尚暑，商飙微动夜初凉。身縻官事老不止，心著家山梦更长。颇羡浙东新使者，如今衣锦更还乡。


晚上危亭喜有秋，民安物阜本无忧。铃斋坐啸虽多暇，争似归田得自由。



        晚学知谁继后尘，乡闾旧仰老成人。门无车马何妨静，室有诗书不厌分。闹里抽身甘寂寞，閒中觅中鬭清新。杖藜莫惜频过我，共醉床头满榼春。

      


        迂疏如我世间稀，自笑于时百不宜。但欲平生无鬼责，岂期长命有天知。七旬虽慰白司马，三黜空惭柳士师。多谢君诗远相庆，一披顿解老人颐。

      


        去年趋召偶同时，每喜蒹葭玉树依。伟论峥嵘从古少，高怀恬退似君稀。身游紫禁方持橐，心著青山便拂衣。顾我滞留徒有愧，扁舟何日送东归。

      

人已乘龙去不还，尚馀双鹤不知年。坐来顿觉尘寰隔，始信壶中别有天。



        吾乡本仙窟，石井尤奇特。民物生其间，古来盖千亿。惟师与我家，所居共阡陌。少小初无殊，长乃分儒释。

      


        厌直承明老从臣，不将人事挠天真。几年欲作山中相，今日得为林下人。竹里醉吟聊遣兴，水边宴坐足怡神。回思当日游从地，过眼浑如陌上尘。

      


        风扫千林无一叶，独有疏梅浸霜月。欲御瑶琴愁指折，试酌寒泉惊齿冽。最爱闭门人卧雪，不作群儿附炎热。

      


        立朝初不愧廷臣，晚节胡为苦乞身。自度济时无远略，不如辞禄作閒人。林间幸已安禅榻，湖上何妨掷钓纶。若也故人能过我，尚堪共醉瓮头春。

      

古木脩篁翠欲堆，小窗那更面山开。谁知局促尘埃里，犹有山光入眼来。



        去岁兹辰始息肩，俄然日月已周天。经营小隐虽云毕，栽种清阴苦未圆。湖畔百年多古木，山前一望足平川。从嗟白发催吾老，能享林泉得几年。

      


        闻道城东有故家，海棠初试万枝花。偶来花下烧银烛，还似空中散绮霞。园里高人全旷达，坐中骚客富文华。新诗已就惊人句，醉墨纵横似乱鸦。

      


        持身礼法动无违，四德如君古亦稀。大国增封光典册，长年献寿拥庭闱。俄惊蒿里飞丹旐，尚想萱堂玩彩衣。窃意生前犹有恨，沙堤不及见公归。

      


        一雨连宵继日倾，岂容吾子语归程。我为千里政方暇，子寓三年学已成。要把老怀倾倒尽，忍令别恨等闲生。江城先自伤牢落，况失一时人物英。

      


        幽园足佳趣，散策日经行。岁久禽鱼熟，人来自不惊。

      


        来时似觉秋犹热，去日忽惊秋已深。一去一来何所益，不如归去旧园林。

      

不见风标六岁馀，閒中应是乐琴书。逢辰自合膺殊选，遁世何妨且隐居。已爱新诗如沈谢，更听高论似严徐。时来会有腾骧日，未许傍人笑问疏。



        二年两度到蛾眉，今日还来话别离。所恨行人难久住，酒阑不见月明时。

      


        游戏一橘中，自谓有足乐。何如在商山，笑傲视寥廊。

      


        雨脚转前湾，烟蓑带雨还。清诗陶野色，薄色散愁颜。檐鸟下苔径，溪云媚屋山。世途方扰扰，谁得似君闲。

      


        只拟花开把酒杯，南枝忽递暗香来。径须领客同清赏，莫待城头吹落梅。

      

平生誇志气，妄意语功名。自顾心无歉，谁知道不行。霜蹄从暂蹶，嘉木会重荣。愿守焚舟志，他年学孟明。



        开尽千花到藕花，相将又听采莲歌。无人共酌樽中醁，奈此花前风月何。

      


        三复诗翁白雪篇，渴尘俄得醉心泉。高人固已追摩诘，好句还应压玉川。快似凉风来木末，清如皓月出云边。呼儿好为藏巾笥，莫许闲人取次传。

      


        海棠已试十分妆，细看妖娆更异常。不得与君同胜赏，空烧银烛照花光。

      

此日老法从，当年穷秀才。从今归去好，非不遇时来。



        乘闲聊复出城游，所喜相从尽胜流。已对江山销客恨，更添花卉解人愁。须知世事浑如梦，还念人生尽若浮。君若更辞花下醉，问君能有几春秋。

      


        万壑千岩百尺楼，地形高压浙东州。旁窥照水烟波阔，四顾沧溟雪浪浮。远望尚赊秦辙迹，怀人还想晋风流。凭栏已足消尘臣，何必三山汗漫游。

      


        君家蒲萄天下奇，奴视百果何其卑。种成满架日蕃衍，清似水晶甘若饴。八月江南风日美，正是人家酒熟时。盘中珍果有如此，谁数闽中生荔枝。乡人歆艳竞分种，不过数年条已萎。胡为君家植此树，阅岁数十如新移。我闻尤物天所靳，盛衰颇与人相随。君家令祖有贤行，一邑远近人争推。少虽失身事刀笔，吏之操术皆耻为。处心积虑人莫及，奉法循理古亦稀。人与黄金目不视，身居暗室心不欺。退处郊坰忍穷困，只教子孙为布衣。天公无以表纯懿，特以此果先见贻。其孙努力效儒业，表表颍出非常儿。未壮果能立门户，直上蟾宫攀桂枝。自余虽未登上第，亦已飞鸣到礼闱。俱传清白守家训，端若此果光陆离。今君既取以饷我，又复琢句形声诗。愿君采折多酝酿，积千万石为酒池。客来自此酌不竭，永永百年供寿卮。

      

嗟余本何人，累然居海峤。家世业为农，有田在岩窔。春到耦妻耕，寒来从母漂。屋角日诛茅，杖头时荷蓧。迨冠知读书，聊为起家兆。有琴既无弦，有剑亦无鞘。侥倖厕末科，安敢缀天彯。但期窃斗升，活此老与少。岂谓暮年中，亦误蒙收召。曾未著微劳，遽使登华要。自度老无能，共知愚不肖。纵未遭人非，难逃天日照。傥不速休官，宁免渊明笑。矫矫渊明贤，千载谁能绍。瓶粟虽无储，风标松比峭。诗篇虽不多，笔力天与妙。顾余岂能诗，微吟蚯蚓窍。可笑不自量，辄欲赓高调。贰车真豪英，逸如千里骠。又如礼乐器，肃然在宗庙。有美颀而长，视容清且瞭。自应辅明时，与国增光耀。胡为佐一州，从容陪坐啸。乘兴来湖山，欲看余把钓。濯足玩水云，纵目观野烧。喜余和陶作，举杯为余釂。草具虽萧疏，亦复为余嚼。余已学渊明，公方跂周召。出处既不侔，无由远相叫。愿公保令名，求贤行有诏。



        村径迷南北，晨兴乃错行。悟来还已远，却悔早贪程。

      


        当年婺女三人别，今日姑溪一席同。老去光阴能有几，相逢莫放酒杯空。

      


        自遣迎君骑，期君指日来。胡为多坎坷，欲动却迟回。望眼凝还断，愁怀郁不开。相过须有早，莫待折寒梅。

      


        异县相望两驿间，何时复此共看山。向来同社今无几，莫惜篮舆数往还。

      


        虚度中秋颇动怀，今宵却事上高台。强延风月虽聊尔，一对江山亦快哉。小子仍携竹叶至，同僚还折桂枝来。老夫为尔牵诗兴，笑向花前覆一杯。

      


        买山将近一由旬，若比渊明未是贫。万叠峰峦俱入眼，四时景物总宜人。花开自足供心赏，酒熟何妨与客亲。何日杖藜能过我，竹林深处共藏身。

      


        文房四子旧周旋，老去情疏只自怜。不谓陶泓犹见念，远来相顾不相捐。

      


        萋萋芳草遍池塘，叹惜韶华一半强。闻道名园千亩胜，来看浪蕊万枝芳。浑疑席上红裙拥，未让阶前绮帐张。坐客径须拼痛饮，要将一醉答春光。

      

人讥居士老来迂，与世依违总不符。虽似子牟怀魏阙，却同居易学浮屠。锄荒只欲开三径，适意宁论泛五湖。胸次更无尘一点，且同高士话虚无。



        桂华灿秋杪，造物气所钟。清香遍十里，不与凡卉同。使君雅好客，携酒临芳丛。被花恼不彻，一笑高堂烘。花本生月窟，何事来樊笼。疑是姮樊笼。疑是姮娥懒，睡起鬓蓬松。一枝欲斜插，误落秋山中。要须排日赏，拼取百尊空。莫待花零落，惆怅随西风。

      

野性耽閒昼掩扉，坐看斜日上书帷。不妨挟册从吾好，亦学吹竽笑昨痴。鬓发星星行且老，胸襟碌碌苦亡奇。与君正欲论心事，又恐分携各一涯。



        风烟浩荡甬东州，方羡公为烂漫游。岂料连宵垂雨脚，未容杲日出云头。扶藜登眺心应在，隐几吟哦趣更幽。遥想乍晴须痛赏，诗成还肯寄来不。

      


        忆我初仕时，不敢望高位。但得宰一同，便可行己志。实惠傥及民，死亦有生气。况复著阴功，子孙将不坠。胡为人惮之，百计欲求避。我闻事无难，辞难岂为义。世路虽多艰，官途须历试。是用俾吾儿，往当民社寄。眷言古括州，山水有佳致。我尚记昔年，尝为郡守贰。虽无德在人，人亦安平易。百里闻汝来，想见多忻慰。要当尽此心，有以塞其意。诚能使吏民，自此知怀畏。家家知安居，人人共称治。纵或罹谤伤，固自有公议。有如汝所存，俯仰似无愧。功名余事耳，何必成与遂。年来我挂冠，方得闲中味。无乃逼桑榆，七十仍有二。知复几何时，得见汝娱侍。虽幸枕湖山，已辟幽栖地。有诗谁伴吟，有酒谁同醉。正欲汝相随，俄然又相离。会须早归来，日作斑衣戏。个中有真乐，岂必三旌贲。

      


        星斗潜移下九天，满城如昼酒如泉。当时行乐陪千骑，今日重来恰十年。灯烛光中春更好，绮罗丛里月争妍。诸君莫惜长鲸量，要向樽前中圣贤。

      


        稻苗初穗出纷纷，半是青云半白云。坐看黄云呈上瑞，田家无处不忻忻。

      


        千里欢谣处处同，使君遗爱信无穷。不容昏垫为民患，解转凶荒作岁丰。治行好书循吏传，清声无愧古人风。九重想已知名久，看即黄麻出禁中。

      


        僧中有高僧，士亦有高士。我虽不为高，心粗能知止。师是个中人，特患不为尔。何幸我与师，俱是隣家子。

      


        风尘环四海，烟水绕孤村。涉世曾无味，思君更断魂。区区何面目，苒苒且朝昏。此意凭谁语，悠然付酒樽。

      


        不羡千金狐腋裘，只知饱暖度春秋。如今万事皆逾分，此外何求更不休。

      


        回头一别两经秋，喜奉安舆返故丘。自谓此时须见过，谁知官事不容留。君游幕府声猷著，我住湖山景趣幽。了处虽殊心不异，迂程能为一来不。

      


        门外青山玉作堆，山前一水更萦回。归来虽喜风烟好，老去还惊岁月催。不见故人增寂寞，尚怀往日共徘徊。何时轩盖重相过，伴我花前醉百杯。

      

晚上危亭暑气清，薰风微动入疏棂。重重草树高低绿，叠叠峰峦远近青。



        系舟枯柳岸，穷胜古城阴。松径云生屧，竹窗风满襟。不妨情话好，且放酒杯深。杖履寻归路，西山日未沈。

      

郁郁羁怀久欲东，故园何日割蒿蓬。可堪世路尘缨缚，却使云山蕙帐空。待价深藏非左计，汗颜为斲岂良工。须知吕望严陵辈，亦是沧浪一钓翁。



        万方多难日，千里故人心。酒社知谁在，诗盟阻重寻。莺啼空日暮，花落又春深。我去惭我计，何年计见临。

      


        过了元宵到晓钟，一年乐事又成空。杯行不用深辞醉，明日君西我亦东。

      

天公着意做元宵，陡使新春乐事饶。已放金莲开陆地，更疑银阙下云霄。坐中星斗浑相照，庭下琼瑰更乱飘。佳客莫辞通夕醉，要令来岁记今朝。



        老眼日昏昏，华发日萧萧。不死竟何待，理合葬荒郊。荒郊何所有，四面俱岧峣。荣木望秋落，亦已成枯条。青松为我夕，白石为我朝。仍幸二亲墓，相去无几何。今得从之游，欢喜如还家。我心既欢喜，安用挽者歌。有人来奠我，但问山之阿。

      

三朝褒旧德，一代仰名儒。晚岁持荷橐，频年剖竹符。共期调鼎鼐，岂谓老江湖。身后知无憾，传家有凤雏。



        暑气犹未退，寒花早已开。衰年宁有几，寒暑若相催。

      


        晚凉领客泛涟漪，境胜形容颇费诗。人自红莲丛里过，舟从绿柳岸边移。兴来滞思俄然豁，坐久烦襟顿觉披。佳客要须拼一醉，莫辜风细月明时。

      


        经术传家几缙绅，孙吴决策旧无人。上将用武方留意，汝始程能遂发身。伫展六韬登上第，更资三釜及偏亲。两科自此增双美，何患衰宗不再振。

      


        昔年言路记同游，回首那知岁月流。已叹数公随物化，却欣二老与余留。去天不谓逾三岁，补外那知尚一州。想得赐环俱在即，不应似我老林丘。

      


        满目悲凉意，凭谁断送秋。寻僧求竹舍，俯槛得江流。天末高低雁，波间出没鸥。时危身局促，却羡汝无愁。

      

驿骑骎骎犯露霜，定知遐俗喜生光。千官弩矢迎郊外，百姓壶浆夹道旁。要使远谋安井邑，尽令诸将守封疆。更将馀力筹边策，归日收功坐庙堂。


出仕惭无补，长年咏式微。天公怜我意，一旦许来归。



        透户穿帘到眼边，陡惊滕六逞威权。御寒我独忧无褐，得饱人皆喜有年。已见欢声腾比屋，好将盛事被丹弦。此时且莫孤清赏，早晚除书下九天。

      


        一日相逢喜有余，对谈胜读十年书。欢声已溢枌榆社，和气还蒸蓬荜居。敢道主标攀靖节，或疑胜致到华胥。愿言莫惜留连醉，看我东皋带雨锄。

      


        丹成人去几经年，怪石峻嶒树曲拳。超脱每思攀逸驾，沉迷无奈缚尘缘。胜游徒有骚人咏，绝景难凭妙笔传。投绂归来应未晚，尚期一访洞中仙。

      


        我与梅花素有期，故应花怨我轻离。巡檐索笑宁无日，少待归来酒作池。

      


        冻云垂地木停号，六出飞花遍九皋。已见随车翻缟带，还疑纵猎散风毛。幽人乘兴空回棹，公子无言独拥袍。顾我年来诗思涩，强吟冰柱愧才高。

      


        膏泽愆时愧已深，敢期诚意达天垠。片云忽送千峰雨，一气潜回万壑春。顿觉老农生喜色，坐令凶岁变佳辰。忧民虽切功何有，坱圠无私荷大钧。

      


        早岁膺宸眷，回翔老禁涂。三持周版籍，九佩汉铜符。度量包千顷，声名满八区。谁知成奄忽，陈迹付龟趺。

      


        休言簿领尚沉迷，器业如公岂久稽。不见自怜心若失，相从还记手同携。飞黄正欲驰长坂，倦翼方欣返故栖。出处不同空怅望，何时来过武陵溪。

      


        蚤岁登三事，皇朝第一人。声名塞寰宇，功业在生民。千载风云会，三朝柱石臣。堂堂无复见，空忆吐车茵。

      


        义薄云天气吐虹，平生心事许谁同。从容破贼无遗策，清白传家有祖风。共意骞腾千里外，谁知萧瑟九原中。百年已矣余芳在，庭下行看发桂丛。

      


        晚上危亭避郁蒸，风生两腋觉身轻。更筹只是催归去，不到城头月未生。

      


        士农工商，古有四民。惟儒最贵，但患非真。诚能力学，进必有因。傥或中辍，岂能为人。

      


        闻道山颠有鼎湖，莲花还似旧时无。轩辕去后空车辙，疑此山川即旧都。

      


        伤时已老壮夫颜，可使分携一日间。细细梅花薰别酒，依依寒日淡前山。由来世上知音少，况是人生会面难。他日诗成能念我，寄来莫放驿筒闲。

      


        归心已动不容留，多谢君恩许退休。虽喜溪山归似旧，却惊岁月去如流。门前已是开三径，湖上何妨具一舟。莫道此时无伴侣，得公足可共遨游。

      


        苍生未苏息，谁与任安危。腾蹋里千里，栖迟尚一枝。谩劳男子志，空忆太平时。读罢君诗句，愁端愈上眉。

      

挈榼西园去，花光照月华。共看花上月，肯负月中花。酒与花俱白，人如月不瑕。且陪月花醉，何用苦思家。



        汝到庭闱话未终，若为行色又匆匆。要知只有归来好，便做三公亦是空。

      


        三分春色二分过，那更边宵风雨多。试向园中问消息，不知还尚有花麽。

      

青春能几何，况已过寒食。此时对东风，一日亦可惜。正好倒清尊，呼妇戛鸣瑟。胡不少自宽，兀坐有忧色。一春雨已多，连日风更力。安得补天漏，坐待江月白。



        出仕曾尘侍从班，退休还得老湖山。已惭过分无池望，只愿吾儿相对閒。

      


        世态我常似暮霞，人生难久类春花。已堪入谷携樵斧，还好临湖把钓车。对酒未能忘酒伴，哦诗尤更忆诗家。何由会面论心曲，两地相望天一涯。

      


        相逢一笑记临安，倒指今逾二十年。别后每思论旧事，朝来忽报启新阡。莅官凛凛风犹在，居里恂恂誉更传。遥想武陵溪上路，送车千两一潸然。

      


        天赋奇才属意深，一时人望冠儒林。文章世有中和气，政术家传清白箴。屏翰岂能淹大手，江山聊助发高吟。寒梅已有调羹意，寿斚何妨且满斟。

      


        湖边策杖步新晴，陡觉胸襟万虑平。老去不须防意马，静中已是息心兵。閒来绿树阴中坐，懒去红尘闹里行。赖与故人供一醉，不辜今夜月华明。

      

世态无常似暮霞，人生难久类春花。已堪入谷携樵斧，还好临湖把钓车。对酒未能忘酒伴，哦诗尤更忆诗家。何由会面论心曲，两地相望天一涯。



        昔年曾作雁山游，倒指今逾四十敉。叹我岂劳蝴蝶梦，羡师重到大龙湫。

      


        君家今岁受恩封，共庆夫夫妇妇同。况遇诞弥尤可乐，愿拼沉醉似仙翁。

      


        退处固云乐，未免叹索居。赖有陈使君，情亲如友于。自应长相见，岂谓各一隅。我虽事跧伏，闭门懒问涂。无日不看山，无时不面湖。君尤我所爱，良会安得疏。纵不思风度，亦欲闻绪余。会须成二老，君意定何如。

      


        一代簪绅仰老成，天生贤德佐升平。庆传八叶源流无，气廪三秋表里清。蚤戴豸冠居宪府，旋持荷橐直承明。只今名德如公少，宁久淹留海上城。

      


        风期久已暗相亲，樽酒论文未厌频。底事天公苦乖隔，动将离索付骚人。

      


        言路同游记昔年，英风凛凛共推贤。从容峨豸霜台上，感慨婴鳞黼扆前。持橐自应登禁闼，乘轺聊复向江壖。一朝岂料成千古，空有清规后代传。

      


        插天修干已鳞皴，谁挽青枝架水滨。却退炎威凉满座，都缘清荫布如云。

      


        黄山高处敞层台，伊昔规模想壮哉。江上依然双阙在，日边不见六龙来。落花啼鸟空遗恨，翠竹青松且漫栽。先是老怀多感慨，每来吊古一兴哀。

      


        十分秋色满江天，准拟游观快目前。愧我把麾成束缚，羡君揽辔得盘旋。平时已富琼瑶什，行处还多锦绣篇。何计获陪轺传去，肯将吟笔写山川。

      


        闻公新有帅垣除，一路逢人尽贺予。瓜代得贤人尚喜，予心欢喜更何如。

      


        涉世无堪足乱难，萧萧风雨一声鸡。故人别后乾坤窄，三径归来草木迷。黄鸟翩翻思出谷，老龙头角尚蟠泥。一尊浊酒无人共，又是悲吟到日西。

      


        不须细细说行藏，四十年来梦一场。我得放归心已足，君能勇退道尤光。閒中倍觉林泉好，闹里谁知日月长。我已与君成二老，更将一节起吾乡。

      

老眼日昏昏，华发日萧萧。不死竟何待，理合葬荒郊。荒郊何所有，四面俱岧峣。荣木望秋落，亦已成枯条。青松为我夕，白石为我朝。仍幸二亲墓，相去无几何。今得从之游，欢喜如还家。我心既欢喜，安用挽者歌。有人来奠我，但问山之阿。


道人厌尘纷，万乘挽不住。愧我未得归，见之愈增慕。奎画俨若新，真容宛如故。旧隐虽寂寥，山灵尚可护。



        谪仙捉月古今传，我访遗踪似未然。山下浊流长混混，夜深安得水中天。

      

吾乡本仙窟，石井尤奇特。民物生其间，古来盖千亿。惟师与我家，所居共阡陌。少小初无殊，长乃分儒释。术业虽不同，于道俱有得。师为方外游，声价已籍籍。象教久衰微，赖师振业席。炉鞴与钳锤，信有弥天力。果续佛慧命，作大善知识。我虽登禁涂，无功亦无德。但有忧国心，徒劳竟何益。挂冠归林下，面亦无惭色。知心独有师，相视笑莫逆。每思共谈玄，倾倒此胸臆。江浙遥相望，恨不生羽翼。昨朝忽惠然，得得访泉石。一见双眼明，欢喜几折屐。第念我与师，彼此头颅白。世路方艰难，老去合休息。师既归故乡，不应复他适。愿言却世缘，来伴我幽寂。相看成二老，永为闾里式。



        归来闾里问高年，此日惟公五福全。三世儒科身及见，四经乡饮众推先。安时不恨青衫晚，适意还欣彩服鲜。终始哀荣无可憾，想应含笑入黄泉。

      


        正是千花万卉开，一时景物亦佳哉。良辰已幸陪龙节，盛宴仍容饫豹胎。虽喜风光环几席，其如烟雨暗池台。明朝天宇应澄霁，尚拟寻芳一再来。

      


        撩拨游人思不禁，也缘尤物荡人心。今宵雪向花间作，应妒此花红太深。

      


        累土创新亭，本拟还旧观。或言旧亭庳，视此才及半。我方安朴拙，岂敢事轮奂。言念梦幻身，终日困几案。既未许自如，超然脱羁绊。亦欲对江山，时发一笑粲。自从得新亭，顿觉百忧散。亭前柳色新，亭下荷花乱。明月可坐邀，积雪堪俯玩。凭栏送飞鸿，千里归一盼。诗成似有神，酒行俗无算。取次亦足乐，胡为尚兴叹。恨吾年已衰，志不在游宦。何当归去来，终老湖山畔。

      


        平生痼疾在烟霞，到处林泉是我家。若也远公容入社，直须酤酒不须茶。

      


        漏残休更问铜壶，自视平生分已逾。每叹奔驰非得计，只知静退是良图。耽诗况味今虽在，爱酒情怀近已无。诏比二疏吾岂敢，或言出处亦相符。

      


        不劳斋戒绝膻荤，闻已潜通妙众门。此道能明从古少，今朝正要与君论。十年未免忧茅塞，一诣终期破枣昏。纵有香醪堪寄远，何如相对倒清樽。

      


        去岁花时许我来，花前竟阻共衔杯。如今又是花开也，忍使衰翁独看梅。

      


        一病兼旬百不禁，愈牵归梦绕家林。向来岂有功名念，此去断无人我心。但愿天怜将就木，许从人欲便投簪。若蒙不靳清闲福，尚惜余年尽寸阴。

      


        野性平生酷爱山，好山不厌绝跻攀。感时又见三春暮，乘兴聊同一日闲。云出岫时迷古洞，鹿耕田处认禅关。自怜扰扰尘埃里，眼底欣逢水石环。

      


        登临端欲赏秋光，病眼错花怯太阳。老去不堪逢节物，愁来聊复近壶觞。沉迷有靦尘埃面，感慨空存铁石肠。已是思归无可奈，更来高处望家乡。

      


        枉度浮生八十春，休谈天数与人伦。长贫已是难糊口，久病那堪更累身。独把新诗娱晚景，谁将灵剂起痿人。若教得酒时时醉，醉里高吟尚绝尘。

      


        高人本爱水云乡，揽辔登车未免忙。连岁已陪徐孺子，今年更访贺知章。近家上冢情何限，寻壑经丘兴更长。只恐便归清禁去，稽山未必得徜徉。

      


        新春来未几，已见日在娄。游人怕春去，把酒急献酬。折花各盈把，行歌满道周。贫者壁四立，若不堪其忧。亦复典春衣，买酒呼朋俦。一醉人所嗜，此外非所求。

      


        黉舍修方毕，还欣祭服成。豆笾罗庶品，环佩出新声。已见威仪萧，更须经术明。愿言俱努力，看即奋鹏程。

      
